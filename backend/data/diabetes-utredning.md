Filename: diabetes-utredning.md

Title: Diabetes, utredning - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/diabetes-utredning/

Diabetes, utredning
===================

Omfattning av kunskapsstödet
----------------------------

Denna rekommendation avser att vara ett stöd vid inledande utredning av diabetes.

Om hälsotillståndet
-------------------

### Definition

Diabetes mellitus är en grupp kroniska metabola sjukdomar med ett förhöjt blodsocker orsakat av absolut eller relativ insulinbrist till följd av:

*   nedsatt insulinproduktion
*   nedsatt förmåga att frisätta insulin
*   försämrad effekt i perifera vävnader.

### Orsaker

Diabetes kan delas in i olika typer utifrån olika bakomliggande orsaker, där de vanligaste är:

*   typ 2-diabetes – vanligast, ofta relaterad till levnadsvanor, smygande debut med insulinresistens och gradvis nedsatt insulinproduktion
*   typ 1-diabetes – autoimmun sjukdom med helt nedsatt insulinproduktion, ger akuta symtom och viktnedgång
*   latent autoimmune diabetes in adults (LADA) – autoimmun genes, långsammare nedsättning av insulinproduktionen än vid typ 1-diabetes
*   maturity onset diabetes of the young (MODY) – ovanliga ärftliga former av monogen diabetes med atypiska kliniska bilder och förlopp
*   graviditetsutlöst diabetes (GDM) – hormonellt utlöst insulinresistens som ger en relativ insulinbrist
*   sekundär diabetes – tillstånd kopplade till utlösande faktorer.

### Riskfaktorer

#### Vid typ 2-diabetes

*   Ärftlighet
*   Ursprung från Asien, Mellanöstern och Afrika
*   Hög ålder
*   Ohälsosamma levnadsvanor
*   Övervikt och fetma, framför allt bukfetma
*   Obstruktiv sömnapné
*   Polycystiskt ovarialsyndrom
*   Graviditetsdiabetes
*   Prediabetes (faste-P-glukos 6,1-6,9 mmol/L, HbA1c 42-47 mmol/mol eller P-glukos 7,8-11,0 mmol/L 2 timmar efter oralt glukostoleranstest)

#### Vid typ 1-diabetes

*   Ärftlighet
*   Delvis okända faktorer i miljön som utlöser autoimmunitet

### Utlösande faktorer

*   Infektion
*   Läkemedel – särskilt kortison och neuroleptika, men även tiaziddiuretika, statin och betablockerare kan ge förhöjt blodsocker
*   Tillstånd som påverkar pankreas – pankreatit, pankreascancer, pankreaskirurgi, cystisk fibros, hemokromatos eller Wilsons sjukdom
*   Endokrina sjukdomar – Cushings syndrom, akromegali, tyreotoxikos, feokromocytom

### Samsjuklighet

#### Vid typ 2-diabetes

*   Hjärt-kärlsjukdom – ischemisk hjärt-kärlsjukdom, cerebrovaskulär sjukdom eller perifer kärlsjukdom
*   Hypertoni
*   Fetma
*   Lipidrubbning
*   Psykisk sjukdom

#### Vid typ 1-diabetes

*   Celiaki
*   Reumatisk sjukdom
*   Hypotyreos
*   Addisons sjukdom

Utredning
---------

### Symtom

*   Muntorrhet, törst
*   Polyuri, nokturi
*   Dimsyn
*   Huvudvärk
*   Buksmärta
*   Viktnedgång vid insulinbrist
*   Upprepade svamp och bakterieinfektioner

### Anamnes

*   Riskfaktorer, utlösande faktorer
*   Samsjuklighet
*   Andra sjukdomar – inklusive psykisk ohälsa
*   Levnadsvanor – kost, fysisk aktivitet, rökning, alkohol
*   Aktuella läkemedel

### Status

*   Allmäntillstånd
*   Hjärta
*   Lungor
*   Blodtryck
*   Bukstatus
*   Vikt, längd och BMI
*   Överväg EKG

### Handläggning vid utredning

*   Barn med hyperglykemi – handlägg enligt diabetesketoacidos hos barn
*   Vuxen med allmänpåverkan och hyperglykemi – handlägg enligt diabetesketoacidos
*   Vuxen utan allmänpåverkan med hyperglykemi – utred vidare med laboratorieprover

### Provtagningar

#### Laboratorieprover

*   Kontrollera faste-P-glukos, HbA1c samt andra prover utifrån symtom och fynd.
*   Vid förhöjt faste-P-glukos eller HbA1c, kontrollera om dessa eller utför oralt glukostoleranstest (OGTT).
*   Överväg kontroll av njurfunktion (inklusive albuminuri), blodfetter, elektrolyter, leverstatus, vitamin B12.
*   Överväg autoimmuna markörer och faste-C-peptid vid diabetesdiagnos.

### Diagnoskriterier

Tillfälligt höga glukosvärden kan förekomma vid pågående allmänsjukdom. För diabetesdiagnos krävs upprepade (minst 2 tillfällen) glukoskriterier av samma parameter, eller HbA1c och en av de andra:

*   HbA1c ≥ 48 mmol/mol
*   fastande P-glukos ≥ 7,0 mmol/L
*   slumpmässigt P-glukos ≥ 11,1 mmol/L (kapillärt ≥ 12,2 mmol/L)
*   P-glukos ≥ 11,1 mmol/L (kapillärt ≥ 12,2 mmol/L) efter 2 timmar vid OGTT.

Vid samtidiga symtom på hyperglykemi räcker ett slumpmässigt P-glukos ≥ 11,1 mmol/L för diabetesdiagnos.

HbA1c ska inte användas för diagnos hos barn, vid graviditet eller vid misstanke om typ 1-diabetes.

#### Olika former av diabetes

*   Negativa autoimmuna markörer och förhöjt C-peptid talar för insulinresistens som vid typ 2-diabetes.
*   Negativa autoimmuna markörer och lågt/normalt C-peptid kan tala för relativ insulinbrist som vid MODY, särskilt hos ung normalviktig individ med hereditet.
*   Positiva autoimmuna markörer och lågt C-peptid talar för insulinbrist som vid typ 1-diabetes eller LADA vid terapisvikt (på annan behandling än insulin).

Behandling
----------

### Handläggning vid behandling

*   Vid nydebuterad typ 2-diabetes – informera patienten och behandla enligt särskild rekommendation.
*   Vid misstänkt typ 1-diabetes, LADA eller MODY – kontakta specialiserad vård för fortsatt omhändertagande.
*   Vid förhöjt fasteglukos eller nedsatt glukostolerans – rekommendera förändrade levnadsvanor och regelbundna kontroller av glukos.

Om innehållet
-------------

Nationellt innehåll

Godkänt:

2021-01-07

Godkänt av:

[Nationellt programområde endokrina sjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npoendokrinasjukdomar.56428.html)
