Filename: gastroenterit.md

Title: Gastroenterit - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/gastroenterit/

Gastroenterit
=============

Om hälsotillståndet
-------------------

Gastroenterit orsakas av virus, bakterier eller parasiter.

Separat rekommendation finns för infektion med Clostridioides difficile.

### Definition

Diarré innebär minst 3 lösa/vattentunna avföringar per dag, eller fler än normalt för individen.

### Orsaker

Smittspridningen sker fekalt-oralt, vanligen via förorenat vatten eller livsmedel. Smitta kan spridas från person till person, framför allt vid virusinfektioner.

#### Virusorsakad gastroenterit

*   Rotavirus.
*   Adenovirus.
*   Calicivirus (noro- och sapovirus).

#### Bakteriell gastroenterit

*   Salmonella, Shigella, Campylobacter och Yersinia.
*   ETEC (Enterotoxinbildande E. coli) kan ge turistdiarré vid utlandsresa.
*   EHEC (Enterohemorragiska E. coli) ger i regel blodiga diarréer.
*   EPEC (Enteropatogena E. coli), framför allt diarréer hos små barn men även vuxna. 
*   EAEC (Enteroaggregativa E. coli) kan ge diarréer hos barn och vuxna. Eventuellt också samband med kronisk diarré.
*   Aeromons och Plesiomonas. Ofta i samband med intagande av ”sea food”. 
*   Vibrio spp (V. cholerae och V.haemolyticus).

#### Parasitorsakad diarré

*   Giardia intestinalis.
*   Entamöba histolytica.  
*   Cryptosporidium sp. 

Utredning
---------

### Symtom

*   Illamående och kräkningar.
*   Buksmärta. 
*   Diarré, eventuellt blodig.
*   Feber.
*   Huvudvärk. 
*   Allmänpåverkan.

Virala och bakteriella tarminfektioner har oftast ett godartat förlopp och självläker inom någon vecka. Vid parasitsjukdom kan besvären bli långdragna, ibland över veckor och månader.

### Anamnes

#### Epidemiologi

*   Utlandsvistelse, restaurangbesök, intag av misstänkta livsmedel.
*   Intag av förorenat vatten, egen brunn.
*   Bassängbad.
*   Djurkontakt.
*   Andra sjuka i omgivningen.
*   Vistelse på förskola eller vårdenhet.

#### Symtombild

*   Akut insjuknande.
*   Sjukdomsduration.
*   Feber.
*   Frekvens diarré och kräkningar.
*   Blod i avföringen, tenesmer.
*   Urinmängder, torra slemhinnor.

#### Faktorer av betydelse

*   Underliggande sjukdomar.
*   Läkemedel – antibiotika, nyinsatta läkemedel, riskläkemedel vid intorkning.
*   Riskyrke – person som bereder/hanterar oförpackade livsmedel, vårdar spädbarn eller personer med sänkt immunsvar.

### Status

*   Allmäntillstånd.
*   Tecken på intorkning (nedsatt hudturgor, torra slemhinnor).
*   Puls, blodtryck, kapillär återfyllnad.
*   Bukstatus.

### Handläggning vid utredning

*   Viral gastroenterit är ofta snabbt övergående och provtagning utförs framförallt vid ansamling av fall.
*   Vid misstanke om bakterie- eller parasitsjukdom bör prov tas för att fastställa orsaken och därefter eventuella behandlings- och smittskyddsåtgärder.
*   Parasiter bör framförallt misstänkas vid diarré efter tropikvistelse eller vid subakuta/kroniska diarréer, även inhemska.

### Provtagningar

#### Laboratorieprover

*   För diagnostik av agens, ta prov på faeces för bakterier, virus och eller parasiter.
*   Ange på remissen anamnes, eventuell utlandsvistelse och om patienten har blodig diarré.
*   Överväg elektrolytstatus, CRP och Hb.

### Differentialdiagnoser

*   Divertikulit.
*   Förstoppningsdiarré.
*   Clostridioides difficile-infektion.
*   Irritable Bowel Syndrome (IBS).
*   Inflammatorisk tarmsjukdom (IBD).
*   Malabsorption.
*   Malignitet.
*   Läkemedelsbetingad diarré.

Behandling
----------

### Handläggning vid behandling

*   Ge råd om hygien, vätskeersättning och symtomlindring.
*   Vid uttalad dehydrering krävs parenteral vätsketerapi.
*   Allmänpåverkad patient med frekventa diarréer och feber handläggs inom specialiserad vård.

#### Hygienråd till patienten

*   Ge råd om god handhygien.
*   Rekommendera egen toalett om möjligt.
*   Informera om att den sjuke bör undvika att hantera mat som ska ätas av andra.
*   Uppmana patienten att stanna hemma från skola eller arbete vid diarré och/eller kräkningar, samt i minst ett dygn efter att personen tillfrisknat.

#### Smittskydd

Provtagande läkare ska anmäla följande diagnoser enligt smittskyddslagen:

*   Campylobacter.
*   Cryptosporidium.
*   Entamoeba histolytica (Amöba).
*   Giardia.
*   Salmonella, inklusive paratyfoid och tyfoidfeber.
*   Shigella.
*   Vibrio cholerae.
*   Vibrioinfektion exklusive kolera.
*   Yersinia.
*   EHEC.

Ge smittskyddsinformation muntligt och skriftligt, smittspåra samt rapportera vid misstanke om smittspridning vid behov till smittskyddsläkare och/eller vårdhygien.

[SmiNet, elektronisk anmälan av smittsamma sjukdomar](https://www.folkhalsomyndigheten.se/sminet/)

### Behandlingsval

#### Läkemedelsbehandling

Symtomatisk behandling med loperamid förutsätter att patienten inte är allmänpåverkad, har hög feber eller blodig diarré.

##### Antibiotika vid bakterier

*   EHEC behandlas utifrån symtom och inte med antibiotika.
*   Salmonella, Campylobacter och Yersinia behöver sällan antibiotikabehandlas.
*   Shigella bör behandlas med antibiotika, ciprofloxacin tablett 500 mg, 1 x 2 i 3 dagar. Vid kinolonresistens ges azitromycin tablett 500 mg, 1 x 1 i 3 dagar.

##### Antibiotika vid parasiter

*   Tarmprotozoer behöver sällan antibiotikabehandlas.
*   Giardia intestinalis bör behandlas med tinidazol tablett 2 g, 1 x 1 som engångsdos, alternativt metronidazol tablett 400 mg, 1 x 3 i 6 dagar.
*   Entamöba histolytica bör handläggas i samråd med specialiserad vård eftersom licensläkemedel krävs.
*   Cryptosporidium behandlas inte med antibiotika. Samråd med specialiserad vård vid långdragna besvär hos immunsupprimerad patient.

Uppföljning
-----------

De flesta tarminfektioner är självläkande inom 7–14 dagar och ingen uppföljning är nödvändig.

För salmonella, shigella och EHEC krävs en negativ kontrollodling för friskförklaring av personer med riskyrke, i enlighet med smittskyddslagen

Komplikationer
--------------

*   Intorkning
*   Elektrolytrubbning
*   Blödning
*   Tarmperforation
*   Reaktiv artrit efter främst bakteriella enteriter
*   Hemolytiskt-uremisk syndrom (HUS). Sällsynt komplikation till EHEC som ger njursvikt, trombocytopeni och hemolytisk anemi.

Försäkringsmedicin och intyg
----------------------------

### Sjukskrivning

Att tänka på vid sjukskrivning:

En person med tarminfektion ska inte gå tillbaka i arbete förrän stabilt symtomfri. En person med riskyrke kan bli aktuell för avstängning eller omplacering enligt smittskyddslagen.

[Salmonella och andra bakteriella tarminfektioner, försäkringsmedicinskt beslutsstöd, Socialstyrelsen](https://forsakringsmedicin.socialstyrelsen.se/beslutsstod-for-diagnoser/diagnoser/infektionssjukdomar/salmonellaoch-andra-bakteriella-tarminfektioner/)

Patientmedverkan och kommunikation
----------------------------------

### Stöd och information för patient och närstående

[Magsjuka – diarré och kräkningar, 1177](https://www.1177.se/sjukdomar--besvar/mage-och-tarm/magsjuka-och-krakningar/magsjuka--diarre-och-krakningar/)

Om innehållet
-------------

Nationellt innehåll

Godkänt:

2020-08-16

Godkänt av:

[Nationellt programområde infektionssjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npoinfektionssjukdomar.56434.html)
