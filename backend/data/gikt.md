Filename: gikt.md

Title: Gikt - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/gikt/

Om hälsotillståndet
-------------------

Kristallartriter är ett samlingsnamn för de artriter som orsakas av kristallutfällning i leder. De två vanligaste är gikt och pyrofosfatartrit (pseudogikt), vilka orsakas av kristallerna natriumurat respektive kalciumpyrofosfat.

### Förekomst

Gikt är den vanligaste inflammatoriska ledsjukdomen. Prevalensen ökar med stigande ålder och uppskattas hos män vara cirka 2 % och hos kvinnor 1,5 %. Gikt är ovanligt före 30 års ålder. Prevalensen av sekundär gikt ökar i de flesta länder i världen beroende på förändrade levnadsvanor.

### Orsaker

Hyperurikemi ger en utfällning av natriumurat i ledvätskan. När kroppen försöker eliminera kristallerna genom en främmandekroppsreaktion uppkommer en artrit.

Hyperurikemi kan bero på ökad uratproduktion eller minskad utsöndring av urat.

#### Vanliga orsaker till ökad uratproduktion

*   Alkohol – alla sorter men särskilt öl, även lättöl och alkoholfri öl
*   Purinrik föda – särskilt animaliskt protein
*   Hög vikt – oavsett om den beror på stor muskelmassa eller fetma
*   Ökad cellomsättning – svår plackpsoriasis eller myeloproliferativa sjukdomar
*   Cellsönderfall – cytostatikabehandling

#### Vanliga orsaker till minskad utsöndring av urat

*   Vissa genvariationer – mindre effektiva urattransportörer
*   Hypertoni – minskad utsöndring
*   Nedsatt njurfunktion – minskad filtration
*   Diabetes typ 2 med metabolt syndrom – ökat återupptag av urat
*   Läkemedelsbehandling – bland annat tiazid- och loopdiuretika, lågdos ASA, ACE-hämmare eller angiotensin-recepterblockare (utom losartan)

Utredning
---------

### Symtom

*   Debut – ofta akut insättande, vanligen nattetid
*   Ledsymtom – svullnad och rodnad, smärta och belastningssvårighet i en led, ibland i flera (ofta närliggande) leder
*   Lokalisation – stortåns grundled, även mellanfot, fotled eller knä, mer sällan i övre extremitet
*   Allmänpåverkan – på grund av smärta, subfebrilitet
*   Duration – 1 till 2 veckor

### Anamnes

*   Symtom med debut och duration
*   Orsaker till hyperurikemi
*   Tidigare besvär och effekt av behandling

### Status

*   Allmäntillstånd – ofta smärtpåverkan, ibland feber
*   Ledinspektion – rodnad (ibland blåröd) och svullnad i och runt led
*   Ledpalpation – värmeökning och palpationssmärta
*   Ledfunktion– rörelseinskränkning, smärta vid belastning
*   Tofi – nodulära förändringar (uratkristaller) på ytteröra, fingerpulpa, olekranonbursa, akillessena eller invid led är patognomont för gikt

### Handläggning vid utredning

*   Vid feber, överväg septisk artrit och akut bedömning inom specialiserad vård.
*   Misstänk gikt utifrån anamnes, riskfaktorer och typisk klinisk bild. Använd gärna giktkalkylator.
*   Ta laboratorieprover.
*   Vid oklar artrit i stor led bör ledvätskeanalys göras.

#### Giktkalkylator

| Kliniskt fynd | Poäng |
| --- | --- |
| Tofi | 13 p |
| Urat \> 350 | 3,5 p |
| Max inflammation inom 24 timmar | 0,5 p |
| Rodnad över leder | 1 p |
| Mono-/oligoartritanfall | 2 p |
| Manligt kön | 2 p |
| MTP1-engagemang | 2,5 p |
| Hypertoni eller \> 1 hjärt-kärlsjukdom (kärlkramp, hjärtinfarkt, stroke, TIA, perifer kärlsjukdom) | 1,5 p |

*   < 4 p – utesluter gikt
*   ≥ 8 p – talar starkt för gikt
*   4–8 p – vidare utredning med i första hand ledvätskeanalys

### Provtagningar

#### Laboratorieprover

*   CRP – ofta förhöjt och speglar inflammationens grad
*   Urat – kan vara normalt vid pågående giktattack och bör i så fall kontrolleras om
*   Kreatinin/eGFR

Enbart högt urat är inte diagnostiskt för gikt då endast 10–20 % av patienter med högt urat utvecklar gikt.

### Undersökningar

#### Bilddiagnostik

Röntgen är normal i tidigt skede men vid kronisk gikt ses typiska bendestruktioner invid engagerade leder samt sänkt ledbrosk.

### Differentialdiagnoser

*   Bakteriell, septisk artrit
*   Lednära hud- och mjukdelsinfektion
*   Reaktiv artrit
*   Pyrofosfatartrit eller annan kristallartrit
*   Artrit vid sarkoidos
*   Artros med sekundärinflammation
*   Reumatoid artrit eller annan kronisk artrit

Behandling
----------

### Handläggning vid behandling

*   Ge akutbehandling, även till patient med uratsänkande behandling.
*   Ge förebyggande råd och åtgärder.
*   Bedöm behov av eller justering av uratsänkande behandling.
*   Planera uppföljning.

#### Akutbehandling

*   Ge råd om avlastning och vila av inflammerade leder.
*   Ge NSAID, COX-2-hämmare, kolkicin eller kortison.
*   Rekommendera patient med uratsänkande behandling att fortsätta, ta ställning till om indikation för insättning föreligger.
*   Förebyggande åtgärder – kan påbörjas direkt.

Välj läkemedel utifrån ålder, komorbiditet och annan behandling. Välj förslagsvis i första hand vid:

*   hjärt-kärlsjukdom – kolkicin eller kortison
*   diabetes – kolkicin
*   nedsatt njur- eller leverfunktion – kortison (kolkicin kräver dosreducering)
*   nedsatt kognitiv funktion – NSAID, COX-2-hämmare eller kortison (undvik kolkicin)
*   antikoagulantia – kolkicin eller kortison (undvik NSAID och COX-2-hämmare)

##### NSAID och COX-2-hämmare

*   Ge högsta rekommenderade dos i 3–5 dagar.
*   Överväg tillägg med protonpumpshämmare vid NSAID.
*   Välj hellre COX-2-hämmare till patient med tidigare ulcus.

##### Kolkicin

*   Informera patienten om preparatet och att inte överdosera.
*   Kontrollera eventuella läkemedelsinteraktioner.
*   Ge kolkicin 500 µg, 2 tabletter inom 12 timmar från debut. Ge sedan 1 tablett efter 1 timme.
*   Om fortsatta symtom efter ytterligare 12 timmar, ge 1 tablett var 8:e vaken timme tills symtomfrihet eller tills maxdos 6 mg.
*   Ny behandling kan ges tidigast 72 timmar efter sista tabletten i föregående kur.

##### Kortison peroralt

*   Ge tablett prednisolon 30 mg per dag i 5 dagar.
*   Rekommendera patient med diabetes att kontrollera blodglukos.
*   Undvik vid oreglerad diabetes, pågående infektioner eller nyligen genomgången kirurgi.

##### Kortison intraartikulärt

Intraartikulärt kortison kan övervägas vid monoartrit, för att undvika systembiverkningar eller när prov för analys av kristaller i ledvätska tas samtidigt.

##### Interleukin 1-hämmare

Behandling kan övervägas i vissa fall och ges då inom specialiserad vård.

### Förebyggande åtgärder

*   Minskat alkoholintag – särskilt öl, detta är den viktigaste preventiva åtgärden
*   Kostförändring – minskat intag av fruktos och majssirap som sötningsmedel samt minskad mängd purin som animaliskt protein, inälvsmat, fet fisk och skaldjur
*   Viktnedgång – vid övervikt
*   Fysisk aktivitet – med måttlig intensitet
*   Läkemedelsgenomgång – översyn och om möjligt byte av läkemedel

#### Läkemedel som påverkar urat

*   Urathöjande effekt – diuretika (utom spironolakton), lågdos ASA, betablockerare, ciklosporin, takrolimus, levodopa, litium
*   Uratsänkande effekt – losartan, amlodipin och atorvastatin

### Rekommenderade behandlingar

#### Läkemedelsbehandling

##### Indikation för uratsänkande behandling

Indikation är upprepade akuta giktanfall (\> 1 per år) eller ett akut giktanfall samt någon av följande:

*   ålder < 40 år
*   urat \> 480 µmol/L
*   samsjuklighet med njursvikt, hypertoni, ischemisk hjärtsjukdom eller hjärtsvikt
*   tofi
*   uratsten
*   multipelt ledengagemang
*   förekomst av röntgenförändringar.

##### Uratsänkande behandling

*   Välj i första hand allopurinol, i andra hand probenecid eller febuxostat.
*   Beakta särskilt läkemedelsinteraktioner och njurfunktion.
*   Informera patienten om att ökad risk för giktanfall föreligger under de första 3–6 månaderna, särskilt om uratvärdet sänks snabbt.
*   Ge samtidig profylax mot giktanfall med reducerad dos i 3–6 månader. I vissa fall kan profylax ges vid behov.

##### Tillägg av anfallsprofylax

I första hand rekommenderas NSAID, COX-2-hämmare eller kolkicin. I andra hand ges prednisolon.

*   NSAID – ges ofta i lågdos, exempelvis naproxen 250 mg 2 gånger dagligen.
*   Kolkicin – ges i dosen 500 µg 1–2 gånger dagligen.
*   Prednisolon – ges i dosen 5–7,5 mg dagligen.

Hos patienter utan tofi eller giktanfall kan anfallsprofylax avslutas efter 3 månader. Vid förekomst av tofi rekommenderas 6 månader, ibland längre. Vid långsam insättning av uratsänkande behandling hos patienter med lägre risk för giktanfall kan profylax vid behov övervägas istället för kontinuerligt.

##### Allopurinol

*   Starta med tablett 100 mg 1 x 1 och kontrollera uratvärde.
*   Höj successivt med 100 mg en gång per månad tills målvärdet på urat har uppnåtts.
*   Maxdos är 900 mg/dygn (3 x 3).

##### Probenecid

*   Dosering probenecid – tablett 500 mg ½ x 2 i 1 vecka, därefter 1 x 2, maxdos 2 x 2
*   Indikation – tillägg till eller vid kontraindikation mot allopurinol
*   Kontraindikation – nedsatt njurfunktion, njursten

##### Febuxostat

*   Dosering febuxostat – tablett 80 mg 1x1. Om urinsyranivån i serum är \> 6 mg/dl (360 mikromol/l) efter 2–4 veckor, kan 120 mg 1x1 övervägas.
*   Indikation – kontraindikation mot allopurinol
*   Relativ kontraindikation – kraftigt nedsatt njurfunktion (eGFR < 30 ml/min), ischemisk hjärtsjukdom. Initiala studier indikerade en möjlig ökad incidens av kardiovaskulära händelser jämfört med allopurinol. Efterföljande studier har dock inte kunnat bekräfta en riskökning jämfört med allopurinol.

Uppföljning
-----------

Vid uratsänkande behandling:

*   Kontrollera urat några veckor efter varje dosjustering och följ urat tills det normaliserats.
*   Vid normaliserat värde, kontrollera förslagsvis efter 3 månader, därefter efter 6 månader och sedan årligen eller utifrån behov.
*   Behandlingsmål är permanent symtomfrihet och urat <360 µmol/l (<300 µmol/l vid tofi eller uratsten).

Överväg screening för hjärtkärlsjukdom.

Komplikationer
--------------

Obehandlad gikt kan ge:

*   kronisk gikt med kontinuerlig ledinflammation med led- och broskskador
*   tofi
*   njursten
*   njurskada.

Ovanliga men allvarliga biverkningar av allopurinol är allopurinolrelaterat överkänslighetssyndrom, Stevens–Johnson syndrom och toxisk epidermal nekolys. Dessa förekommer oftare vid HLA-B\*5801-allelen som finns i ökad frekvens hos hankineser, thailändare och koreaner.

Försäkringsmedicin och intyg
----------------------------

### Sjukskrivning

Vid akut giktanfall rekommenderas sjukskrivning upp till 1 vecka på heltid.

Patientmedverkan och kommunikation
----------------------------------

### Stöd och information för patient och närstående

Relaterad information
---------------------

Om innehållet
-------------

Nationellt innehåll
