Filename: knaskalen-ur-led.md
Title: Knäskålen kan glida ur led om du får ett kraftigt slag mot knät eller om du vrider knät hastigt. Det gör mycket ont. De flesta blir bra efteråt, men läkningen kan ta några månader. Du kan behöva fysioterapi för att träna upp rörligheten och musklerna kring knäleden efter skadan.
URL Source: https://www.1177.se/olyckor--skador/skador-pa-armar-och-ben/knaskalen-ur-led/

![Image 1: Ett knä i genomskärning.](https://www.1177.se/globalassets/1177/nationell/media/illustrationer/skelett-och-leder/ben-och-fotter/kna.svg?saved=2021-12-20+02:09)

Knäskålen sitter i främre delen av knät och skyddar knäleden. Om knäskålen glider ur led går den antingen tillbaka av sig själv, eller så kan den behöva läggas tillrätta.

Skadan sker oftast hos barn och tonåringar, men det kan även hända vuxna. Om knäskålen har gått ur led en gång ökar risken för att det ska hända igen.

Ju yngre du är när det händer första gången, desto större är risken för att skadan upprepas. Läs mer om [knäbesvär hos barn och ungdomar](https://www.1177.se/sjukdomar--besvar/skelett-leder-och-muskler/leder/knabesvar-hos-barn-och-tonaringar/).

Hur märks det att knäskålen har gått ur led?
--------------------------------------------

Hur märks det att knäskålen har gått ur led?
--------------------------------------------

När knäskålen glider ur led kan du känna att den hamnar ur sitt läge. Samtidigt får du mycket ont. Har du varit med om samma skada tidigare brukar det inte göra lika ont som första gången.

Oftast glider knäskålen tillbaka till rätt läge direkt efter skadan. Antingen händer det av sig själv eller när du sträcker ut benet. Efteråt svullnar knät och du får svårt att stödja på benet.

Ibland låser sig benet i ett utsträckt läge, och går inte att böja. Då behöver du hjälp för att få knäskålen på plats.

När och var ska jag söka vård?
------------------------------

När och var ska jag söka vård?
------------------------------

Kontakta genast en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jouröppen mottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) om du har något av följande besvär:

*   Knät har låst sig i ett läge.
*   Knät svullnar kraftigt efter skadan.
*   Det gör mycket ont i knät, oavsett om du håller benet stilla eller rör på det.

Om det inte går eller är stängt på vårdcentralen eller den jouröppna mottagningen, sök vård på en akutmottagning.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/) och hjälp med var du kan söka vård. Många mottagningar kan du kontakta genom [att logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Behandling
----------

Behandling
----------

Läkaren rättar till knäskålens läge om knäskålen inte har glidit tillbaka av sig själv. Du får smärtlindring innan.

När knäskålen är på plats brukar du få göra en undersökning med röntgen för att se att det inte har blivit [skador på skelettet](https://www.1177.se/olyckor--skador/skador-pa-armar-och-ben/knaskalsbrott/).

### Stöd den första tiden

Du kan behöva ha en [ortos](https://www.1177.se/undersokning-behandling/hjalpmedel/stod-for-skelett-och-leder/ortoser--stod-for-leder-och-skelett/) som stöd för knät under några veckor. Ortos kallas ibland för stödbandage eller skena. Det finns både mjuka och hårda ortoser. Det är inte skadligt att stödja på benet, men du kommer att behöva använda kryckor under den första tiden.

En fysioterapeut kan visa dig hur du ska röra på benet. Du kan också få övningar som du kan göra för att öka din rörlighet och styrka.

### Ibland behövs en operation

Du kan behöva opereras om din knäskål har gått ur led flera gånger tidigare, eller om risken att det ska hända igen är stor. Läkaren syr då ihop vävnaderna bredvid knäskålen så att de blir stramare.

Vad kan jag göra själv?
-----------------------

Vad kan jag göra själv?
-----------------------

Först är knät svullet och det gör mycket ont. I väntan på att du får behandling är det bra om du kan ligga ner och stötta upp benet så att det kommer i ett högt läge. Håll dig stilla och undvik att stödja och röra på benet tills du har fått hjälp.

Att lägga på kylande förband kan ibland hjälpa mot svullnaden. Du kan ta smärtstillande läkemedel om det gör mycket ont.

### Hur förebygger jag nya skador?

Efter att svullnaden har lagt sig är det bra att komma igång med styrketräning. Genom att göra övningar för att stärka [musklerna](https://www.1177.se/liv--halsa/sa-fungerar-kroppen/muskler-och-senor/) kring knäleden kan den bli stabilare. Det förebygger risken för nya skador.

Ta hjälp av en fysioterapeut om du behöver.

Hitta på sidan
--------------

*   [Hur märks det att knäskålen har gått ur led?](https://www.1177.se/olyckor--skador/skador-pa-armar-och-ben/knaskalen-ur-led/#section-12004)
*   [När och var ska jag söka vård?](https://www.1177.se/olyckor--skador/skador-pa-armar-och-ben/knaskalen-ur-led/#section-12005)
*   [Behandling](https://www.1177.se/olyckor--skador/skador-pa-armar-och-ben/knaskalen-ur-led/#section-12006)
*   [Vad kan jag göra själv?](https://www.1177.se/olyckor--skador/skador-pa-armar-och-ben/knaskalen-ur-led/#section-147644)
*   [Påverka och delta i din vård](https://www.1177.se/olyckor--skador/skador-pa-armar-och-ben/knaskalen-ur-led/#section-12007)

### [Så fungerar skelett och leder](https://www.1177.se/liv--halsa/sa-fungerar-kroppen/skelett-och-leder/)

Skelettet håller oss upprätta, skyddar våra inre organ och är fäste för musklerna. Skelettets ben hålls ihop med leder. I lederna kan benen röra sig mot varandra. Det gör att hela kroppen kan röra sig.

### [Knäskålsbrott](https://www.1177.se/olyckor--skador/skador-pa-armar-och-ben/knaskalsbrott/)

Knäskålen är tålig för de flesta slag och stötar. Men den kan spricka eller gå sönder i flera bitar om du till exempel faller med böjda knän mot ett hårt underlag, eller om du är med om en bilolycka.

### [När du ringer 1177](https://www.1177.se/om-1177/nar-du-ringer-1177/nar-du-ringer-1177/)

1177 är ett nationellt telefonnummer för sjukvårdsrådgivning. Du kan ringa dygnet runt. Sjuksköterskorna som svarar bedömer ditt behov av vård, ger dig råd och vägleder till lämplig vårdmottagning när så behövs.