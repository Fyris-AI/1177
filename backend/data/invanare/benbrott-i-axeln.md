Filename: benbrott-i-axeln.md
Title: Du kan få ett benbrott i axeln om du till exempel faller och slår axeln i marken. Benbrott brukar oftast läka av sig själv. En del behöver opereras.
URL Source: https://www.1177.se/olyckor--skador/skador-pa-armar-och-ben/benbrott-i-axeln/

Symtom
------

Symtom
------

De här symtomen är vanliga om du har ett benbrott i axeln:

*   Det gör ont. 

*   Du är svullen runt benbrottet. 

*   Du har svårt att röra armen.   
     

Symtomen kan också bero på att [axeln är ur led.](https://www.1177.se/olyckor--skador/skador-pa-armar-och-ben/axeln-ur-led/) 

När och var ska jag söka vård?
------------------------------

När och var ska jag söka vård?
------------------------------

Kontakta genast en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jouröppen mottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) om du har ramlat, har ont och inte kan använda armen. Sök vård på en akutmottagning om det är stängt.

### **Om det är bråttom** 

Ring genast 112 om skadan har brutit igenom huden och skelettet syns.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/) och hjälp med var du kan söka vård. Många mottagningar kan du kontakta genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/). 

Vad händer i kroppen?
---------------------

Vad händer i kroppen?
---------------------

Överarmsbenet finns mellan axeln och underarmen.

Ett benbrott i axeln innebär att ditt överarmsben har gått av strax under axelledskulan. Skadan händer oftast när man faller direkt på axeln.

Ibland kan små bitar av skelettbenet lossna i samband med skadan. Det kan ske utan att resten av överarmsbenet skadas.

### **Det bildas nytt ben** 

När benet läker bildas det nytt mjukt ben runt benbrottet. I början kan det kännas som en hård knöl. Det mjukare benet blir inom ett år till vanlig benvävnad och knölen brukar minska i storlek med tiden.

Undersökningar
--------------

Undersökningar
--------------

Läkaren undersöker axeln genom att känna på den. Ibland kan det göra lite ont.

Om läkaren misstänker att skelettet är skadat blir din axel [röntgad](https://www.1177.se/behandling--hjalpmedel/undersokningar-och-provtagning/bildundersokningar-och-rontgen/skelettrontgen/).

Du kan behöva röntgas igen efter ungefär en vecka. Det är för att läkaren ska se om benbrottet läker som det ska.

### **Om ett barn ska undersökas** 

Som förälder eller närstående kan du vara med under undersökningen. Men du måste ta på dig ett skyddande förkläde eller gå ut ur rummet när röntgenbilderna tas. 

Behandling
----------

Behandling
----------

Vilken behandling du behöver beror på var i överarmen som benet har brutits. Skador nära axeln läker ofta utan att man behöver opereras.

### **Du kan behöva ett stöd för axeln** 

Du kan få ett stöd som avlastar armen. Stödet gör att du får mindre ont och att benbrottet läker bättre. Du får stödet på en akutmottagning.

Det är viktigt att du följer din läkare eller fysioterapeuts råd om hur länge du ska använda stödet. Beroende på hur allvarlig skadan är kan du behöva ha stödet i en till sex veckor. Du kommer få veta vad som gäller för dig.

### **Du kan behöva opereras** 

Du kan behöva opereras om du har benbitar som behöver rättas till. Du är [sövd](https://www.1177.se/undersokning-behandling/operationer/fore-och-efter-operation/narkos/) under operationen.

Läkaren opererar in en platta eller skruv om det behövs för att hålla benet på plats. En del behöver få en protes som ersätter ledkulan i axeln.

### **Efter operationen** 

Du får stanna kvar på sjukhuset två till tre dagar. Om du har ont kan du ta [receptfria smärtstillande läkemedel.](https://www.1177.se/undersokning-behandling/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/)

Efter operationen blir du rörligare i axeln, men inte lika rörlig som du var före skadan.

Vad kan jag göra själv?
-----------------------

Vad kan jag göra själv?
-----------------------

Efter skadan kan din arm och hand svullna. För att minska risken att du blir stel och svullen är det viktigt att träna handen och armbågen.  Du får träffa en fysioterapeut som kan hjälpa dig med övningar för att axeln ska fungera så bra som möjligt.

### **Använd smärtstillande läkemedel** 

Använd smärtstillande läkemedel regelbundet så länge du har ont. Det är viktigt att du gör det, så att du kan göra övningarna som du har fått. Smärtan kommer att minska med tiden. 

Hitta på sidan
--------------

*   [Symtom](https://www.1177.se/olyckor--skador/skador-pa-armar-och-ben/benbrott-i-axeln/#section-211274)
*   [När och var ska jag söka vård?](https://www.1177.se/olyckor--skador/skador-pa-armar-och-ben/benbrott-i-axeln/#section-211275)
*   [Vad händer i kroppen?](https://www.1177.se/olyckor--skador/skador-pa-armar-och-ben/benbrott-i-axeln/#section-211276)
*   [Undersökningar](https://www.1177.se/olyckor--skador/skador-pa-armar-och-ben/benbrott-i-axeln/#section-211277)
*   [Behandling](https://www.1177.se/olyckor--skador/skador-pa-armar-och-ben/benbrott-i-axeln/#section-211278)
*   [Vad kan jag göra själv?](https://www.1177.se/olyckor--skador/skador-pa-armar-och-ben/benbrott-i-axeln/#section-211279)
*   [Påverka och delta i din vård](https://www.1177.se/olyckor--skador/skador-pa-armar-och-ben/benbrott-i-axeln/#section-213524)

### [Att ramla när du blir äldre](https://www.1177.se/olyckor--skador/skador-pa-overkropp-och-hofter/fallskador/)

När du blir äldre ökar risken för att du ramlar och skadar dig. Det beror på att många får sämre balans och syn samtidigt som skelettet blir skörare när du blir äldre. Om du ramlar är skador i handleden, höftleden eller axeln vanligast.

### [Säkerhet för barn](https://www.1177.se/barn--gravid/att-ta-hand-om-barn/barnsakerhet/sakerhet-for-barn/)

Barn utvecklas snabbt och upptäcker världen omkring sig. Du behöver se till att det är säkert och att hen undviker olyckor. Här får du bland annat tips om vad du kan göra hemma, när barnet cyklar eller leker utomhus.

### [Så fungerar skelett och leder](https://www.1177.se/liv--halsa/sa-fungerar-kroppen/skelett-och-leder/)

Skelettet håller oss upprätta, skyddar våra inre organ och är fäste för musklerna. Skelettets ben hålls ihop med leder. I lederna kan benen röra sig mot varandra. Det gör att hela kroppen kan röra sig.