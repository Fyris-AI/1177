Filename: hjarnskakning.md
Title: Du kan få hjärnskakning om du slår i huvudet hårt. Det är oftast inte allvarligt. Men om du har svimmat efter ett slag mot huvudet eller inte minns vad som har hänt är det viktigt att genast söka vård.
URL Source: https://www.1177.se/olyckor--skador/skador-pa-huvud-och-ogon/hjarnskakning/

Ett kraftigt slag mot huvudet ger ofta hjärnskakning. Det kan till exempel hända om du cyklar omkull eller ramlar av en häst. Mindre kraftiga slag ger oftast inte hjärnskakning, till exempel om du nickar en fotboll.

Den här texten handlar främst om vuxna. Här kan du läsa om [när barn slår i huvudet.](https://www.1177.se/olyckor--skador/skador-pa-huvud-och-ogon/nar-barn-slar-i-huvudet/)

Symtom
------

Symtom
------

Det är vanligt att [svimma](https://www.1177.se/sjukdomar--besvar/hjarna-och-nerver/yrsel-svimning-och-kramper/svimning/) vid en hjärnskakning. Det här är några andra vanliga symtom:

*   huvudvärk
*   yrsel
*   illamående
*   kräkningar
*   minnesförlust
*   förvirring
*   onaturlig trötthet som inte beror på sömnbrist.

Ibland kommer symtomen först efter flera timmar.

När och var ska jag söka vård?
------------------------------

När och var ska jag söka vård?
------------------------------

Det kan vara svårt att själv bedöma om du behöver söka vård. Ring telefonnummer 1177 för att få [sjukvårdsrådgivning](https://www.1177.se/om-1177/nar-du-ringer-1177/) om du misstänker att du eller någon i din närhet har fått en hjärnskakning. Då kan du få hjälp att bedöma symtom eller hjälp med var du kan söka vård.

### **Om det är bråttom**

Ring genast 112 om något av följande stämmer:

*   Någon har slagit i huvudet och är avsvimmad längre än en minut.
*   Den som har slagit i huvudet har kramper.
*   Det tar lång tid för personen att återhämta sig och svimningen följs av yrsel, förvirring eller sömnighet.

Undersökningar och utredningar
------------------------------

Undersökningar och utredningar
------------------------------

Du blir undersökt av en läkare om du har fått en hjärnskakning.

För att ta reda på om hjärnan har skadats undersöker läkaren hur du rör dig och om du kan svara på vanliga frågor. Läkaren undersöker också pupillernas utseende och hur de reagerar på ljus.

Du kan också få lämna [blodprov](https://www.1177.se/undersokning-behandling/undersokningar-och-provtagning/provtagning-och-matningar/blodprov/att-lamna-blodprov/) som visar om du har fått en skada på hjärnan.

Ibland undersöks du med [datortomografi](https://www.1177.se/undersokning-behandling/undersokningar-och-provtagning/bildundersokningar-och-rontgen/datortomografi/) för att läkaren ska kunna se om du har några allvarliga skador. 

Behandling
----------

Behandling
----------

Det behövs vanligtvis ingen särskild behandling efter en hjärnskakning. Men det är viktigt att vila både fysiskt och psykiskt så att hjärnan kan återhämta sig. Då minskar risken för långvariga besvär.

Ibland kan du behöva vara [sjukskriven](https://www.1177.se/sa-fungerar-varden/kostnader-och-ersattningar/ekonomiskt-stod-nar-du-ar-sjuk/) om du har ett arbete.

### Rehabilitering vid långvariga besvär

Efter en kraftig hjärnskakning kan det hända att du får långvariga besvär som huvudvärk, trötthet, yrsel, minnesförlust eller koncentrationssvårigheter. Då finns det möjlighet att få rehabilitering som är inriktad på hjärnskador.

Behandlingen är olika beroende på vilka symtom du har. Ofta ingår psykologisk behandling och fysisk aktivering med hjälp av en fysioterapeut eller arbetsterapeut. Du kan också få rehabilitering som är inriktad på arbetslivet om du har ett arbete.

Vad kan jag göra själv?
-----------------------

Vad kan jag göra själv?
-----------------------

Det är viktigt att du tar det lugnt och vilar mycket så att hjärnan kan återhämta sig.

Du bör inte träna eller dricka alkohol förrän du känner dig helt bra igen. Det brukar ta en till två veckor. Undvik under den tiden även sådant som kräver mycket koncentration. Det gäller till exempel att titta på tv, spela dataspel och annat som kan ge huvudvärk och illamående.

Vad beror hjärnskakning på?
---------------------------

Vad beror hjärnskakning på?
---------------------------

![Image 1: Anatomisk bild på hjärnan.](https://www.1177.se/globalassets/1177/nationell/media/illustrationer/hjarna-och-nerver/hjarnan/hjarnan1.svg?saved=2022-05-04+04:32&preset=low-res)

Hjärnan omges av en vätska som skyddar den från att stöta mot skallbenet.

Vid kraftiga slag mot huvudet kan [hjärnan](https://www.1177.se/liv--halsa/sa-fungerar-kroppen/sa-fungerar-hjarnan/) komma så mycket i rörelse att den slår i insidan av skallbenet. Det kallas hjärnskakning.

Det är vanligt att få en kortvarig medvetslöshet i samband med en hjärnskakning. Det beror på att de delar i hjärnan som styr hur vaken du är påverkas.

Komplikationer och följdsjukdomar
---------------------------------

Komplikationer och följdsjukdomar
---------------------------------

Det kan uppstå [blödningar](https://www.1177.se/olyckor--skador/skador-pa-huvud-och-ogon/blodning-under-skallbenet--subduralblodning/), hjärnan kan svullna och du kan få skador på skallbenet om du får ett hårt slag mot huvudet.

En del får långvariga besvär med huvudvärk, trötthet, yrsel, minnesförlust eller koncentrationssvårigheter.

*   [Hjärnskakningsguiden: Information, riktlinjer och hjälp med att hitta rätt vård efter hjärnskakning](http://www.hjarnskakningsguiden.se/)

Hitta på sidan
--------------

*   [Symtom](https://www.1177.se/olyckor--skador/skador-pa-huvud-och-ogon/hjarnskakning/#section-12047)
*   [När och var ska jag söka vård?](https://www.1177.se/olyckor--skador/skador-pa-huvud-och-ogon/hjarnskakning/#section-12048)
*   [Undersökningar och utredningar](https://www.1177.se/olyckor--skador/skador-pa-huvud-och-ogon/hjarnskakning/#section-12049)
*   [Behandling](https://www.1177.se/olyckor--skador/skador-pa-huvud-och-ogon/hjarnskakning/#section-136053)
*   [Vad kan jag göra själv?](https://www.1177.se/olyckor--skador/skador-pa-huvud-och-ogon/hjarnskakning/#section-12050)
*   [Vad beror hjärnskakning på?](https://www.1177.se/olyckor--skador/skador-pa-huvud-och-ogon/hjarnskakning/#section-136087)
*   [Komplikationer och följdsjukdomar](https://www.1177.se/olyckor--skador/skador-pa-huvud-och-ogon/hjarnskakning/#section-136059)
*   [Påverka och delta i din vård](https://www.1177.se/olyckor--skador/skador-pa-huvud-och-ogon/hjarnskakning/#section-136060)