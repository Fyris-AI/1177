Filename: vaccinationer-for-dig-som-ar-gravid.md
Title: Du som är gravid rekommenderas vaccination mot kikhosta, covid-19 och influensa. Genom att vaccinera dig minskar du risken att bli allvarligt sjuk. Du skyddar också ditt nyfödda barn mot sjukdomarna.
URL Source: https://www.1177.se/undersokning-behandling/vaccinationer/vaccinationer-for-dig-som-ar-gravid/

Välj region högst upp på sidan för att se vad som gäller där du är.

Att vaccinera sig som gravid
----------------------------

Att vaccinera sig som gravid
----------------------------

De vaccin som används i Sverige är effektiva och noggrant testade. De vaccin som är godkända för gravida är säkra både för dig som är gravid och för fostret. Allvarliga biverkningar är mycket ovanligt.

### Barnet blir skyddat genom antikropparna

Vaccin gör att du bildar antikroppar mot den sjukdom som vaccinet skyddar emot. Då blir du inte sjuk eller bara lindrigt sjuk om du blir smittad.

När du är gravid förs dina antikroppar över till fostret genom moderkakan. Antikropparna gör att barnet har ett bra skydd mot sjukdomen när hen föds. Skyddet finns kvar i flera månader efter födseln.

[Läs mer om hur vaccin fungerar](https://www.1177.se/undersokning-behandling/vaccinationer/sa-fungerar-vaccin/).

Vaccination mot kikhosta
------------------------

Vaccination mot kikhosta
------------------------

[Kikhosta](https://www.1177.se/sjukdomar--besvar/lungor-och-luftvagar/hosta-och-slem-i-luftvagarna/kikhosta/) är en mycket smittsam sjukdom. För barn under sex månader är kikhosta allvarligt och kan till och med vara livshotande.

Genom att du vaccinerar dig får barnet ett skydd mot kikhosta när hen är nyfödd.

Du får också ett skydd mot kikhosta själv. Då minskar risken att du smittar ditt barn.

När barnet är tre månader kan hen få [en egen vaccination mot kikhosta](https://www.1177.se/undersokning-behandling/vaccinationer/vaccinationsprogrammet-for-barn/).

### När ska jag vaccinera mig?

Du som är gravid rekommenderas vaccin mot kikhosta efter graviditetsvecka 16.

[Läs mer om kikhosta och graviditet](https://www.1177.se/sjukdomar--besvar/lungor-och-luftvagar/hosta-och-slem-i-luftvagarna/kikhosta/#section-14599).

Vaccination mot covid-19
------------------------

Vaccination mot covid-19
------------------------

Du som är gravid har en ökad risk att bli allvarligt sjuk i [covid-19](https://www.1177.se/sjukdomar--besvar/lungor-och-luftvagar/inflammation-och-infektion-ilungor-och-luftror/om-covid-19--coronavirus/covid-19-coronavirus/). Då kan du behöva vård på sjukhus.

Att ha covid-19 som gravid innebär en ökad risk att barnet föds för tidigt.

Genom vaccination minskar risken att du blir allvarligt sjuk i covid-19 och att barnet föds för tidigt.

### När ska jag vaccinera mig?

Du som är gravid rekommenderas vaccin mot covid-19 efter graviditetsvecka 12, under hösten eller vintern. Du kan få vaccin tidigare om du har diabetes, högt blodtryck eller något annat som gör att du kan bli allvarligt sjuk.

[Läs mer om när du kan vaccinera dig](https://www.1177.se/sjukdomar--besvar/lungor-och-luftvagar/inflammation-och-infektion-ilungor-och-luftror/om-covid-19--coronavirus/om-vaccin-mot-covid-19/vaccination-mot-covid-19/).

Vaccination mot influensa
-------------------------

Vaccination mot influensa
-------------------------

Du som är gravid har en ökad risk att bli allvarligt sjuk i [influensa](https://www.1177.se/sjukdomar--besvar/infektioner/forkylning-och-influensa/influensa/).

Genom att vaccinera dig minskar risken för att du blir allvarligt sjuk.

### När ska jag vaccinera mig?

Du som är gravid rekommenderas vaccination mot influensa efter graviditetsvecka 12, under hösten eller vintern. Du kan få vaccin tidigare i graviditeten om du har diabetes, svår astma eller något annat som gör att du kan bli allvarligt sjuk.

[Läs mer om när du kan vaccinera dig](https://www.1177.se/undersokning-behandling/vaccinationer/vaccination-mot-influensa/).

Andra vacciner
--------------

Andra vacciner
--------------

Det finns andra vaccin eller läkemedel som kan vara aktuella för dig som är gravid, till exempel inför en resa. [Här hittar du mer information](https://www.1177.se/undersokning-behandling/vaccinationer/).

### Vaccination mot RS-virus

[RS-virus](https://www.1177.se/sjukdomar--besvar/lungor-och-luftvagar/inflammation-och-infektion-ilungor-och-luftror/rs-virus-hos-barn/) kan orsaka allvarliga infektioner i luftvägarna hos yngre barn.

Det finns vaccin mot RS-virus som är godkänt för gravida, men det finns ingen rekommendation om vaccination av gravida. Prata med en barnmorska om du har frågor.

[Läs mer om vaccination mot RS-virus.](https://www.1177.se/undersokning-behandling/vaccinationer/vaccination-mot-rs-virus/)

Kan jag vaccinera mig mot flera sjukdomar samtidigt?
----------------------------------------------------

Kan jag vaccinera mig mot flera sjukdomar samtidigt?
----------------------------------------------------

Det går oftast bra att vaccinera sig mot flera sjukdomar samtidigt, till exempel influensa, covid-19 och kikhosta.

Om du kan vaccinera dig mot flera sjukdomar samtidigt beror bland annat på hur du mår och vilken sorts vaccin du får.

Fråga där du ska vaccinera dig. Den som vaccinerar dig bedömer vad som blir bäst för dig.

Du kan få starkare biverkningar om du tar flera vaccin samtidigt, till exempel få feber. Det kan vara en anledning till att ta vaccinen vid olika tillfällen.

Har du frågor om vaccinationerna?
---------------------------------

Har du frågor om vaccinationerna?
---------------------------------

Prata med en barnmorska om du har frågor om vaccinationerna.

Vid vaccinationstillfället ska du få information om vilket skydd du får genom vaccinet och vilka eventuella biverkningar vaccinet kan ge.

*   [Folkhälsomyndigheten - Om vaccinationer för dig som är gravid](https://www.1177.se/lankbiblioteket/nationella-lankar/f/www.folkhalsomyndigheten.se/om-vaccinationer-for-dig-som-ar-gravid-folkhalsomyndigheten/)

Hitta på sidan
--------------

*   [Att vaccinera sig som gravid](https://www.1177.se/undersokning-behandling/vaccinationer/vaccinationer-for-dig-som-ar-gravid/#section-192530)
*   [Vaccination mot kikhosta](https://www.1177.se/undersokning-behandling/vaccinationer/vaccinationer-for-dig-som-ar-gravid/#section-192533)
*   [Vaccination mot covid-19](https://www.1177.se/undersokning-behandling/vaccinationer/vaccinationer-for-dig-som-ar-gravid/#section-192537)
*   [Vaccination mot influensa](https://www.1177.se/undersokning-behandling/vaccinationer/vaccinationer-for-dig-som-ar-gravid/#section-192538)
*   [Andra vacciner](https://www.1177.se/undersokning-behandling/vaccinationer/vaccinationer-for-dig-som-ar-gravid/#section-192541)
*   [Kan jag vaccinera mig mot flera sjukdomar samtidigt?](https://www.1177.se/undersokning-behandling/vaccinationer/vaccinationer-for-dig-som-ar-gravid/#section-192542)
*   [Har du frågor om vaccinationerna?](https://www.1177.se/undersokning-behandling/vaccinationer/vaccinationer-for-dig-som-ar-gravid/#section-192543)