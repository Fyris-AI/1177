Filename: vaccination-mot-tbe.md
Title: Vaccination mot TBE
URL Source: https://www.1177.se/undersokning-behandling/vaccinationer/vaccination-mot-tbe/

1.  [Start](https://www.1177.se/)
2.  [Undersökning & behandling](https://www.1177.se/undersokning-behandling/)
3.  [Vaccinationer](https://www.1177.se/undersokning-behandling/vaccinationer/)
4.  [Vaccination mot TBE](https://www.1177.se/undersokning-behandling/vaccinationer/vaccination-mot-tbe/)

[Vaccinationer](https://www.1177.se/undersokning-behandling/vaccinationer/)

Vaccination mot TBE
===================

TBE är en virussjukdom som sprids med fästingar. Viruset kan orsaka en inflammation i hjärnan eller hjärnhinnorna. Du bör vaccinera dig mot TBE om du ska vistas i områden där TBE-viruset finns.

![Image 1: spruta i överarmen](https://www.1177.se/globalassets/1177/nationell/media/fotografier/behandlingar-och-hjalpmedel/nalar-och-vaccinationer/vaccin-1.jpg?saved=2021-05-27+02:33)

Äldre barn och vuxna får sprutan på utsidan av överarmen.

Var finns TBE?
--------------

Var finns TBE?
--------------

I Sverige finns TBE framför allt i södra och mellersta Sverige. Allra vanligast är viruset i Stockholms, Södermanlands och Uppsala läns kusttrakter och runt Mälaren.

TBE finns även i övriga länder runt Östersjön. Sjukdomen finns också i östra och centrala Europa samt i stora delar av Asien.

När ska jag vaccinera mig?
--------------------------

När ska jag vaccinera mig?
--------------------------

Du bör vaccinera dig mot TBE om du bor eller vistas mycket i ett riskområde. Barn kan bli vaccinerade mot TBE från ett års ålder.

### Vaccinera dig i god tid innan fästingsäsongen

Fästingarna är aktiva när temperaturen stiger över fem grader. Säsongen för fästingar varar oftast från mars till november, men det finns risk för att smittas året om. Flest personer blir smittade under sommaren och tidigt på hösten.

Du får ett vaccinationskort första gången du vaccinerar dig. Där framgår det när det är dags för din nästa dos.

Var kan jag vaccinera mig?
--------------------------

Var kan jag vaccinera mig?
--------------------------

Kontakta en vaccinationsmottagning om du vill vaccinera dig mot TBE. En del vårdcentraler erbjuder också vaccin mot TBE. [Här kan du söka efter vaccinationsmottagningar och vårdcentraler](https://www.1177.se/hitta-vard/).

Så går vaccinationen till
-------------------------

Så går vaccinationen till
-------------------------

Barn upp till drygt ett år får oftast sprutan med vaccin på lårets framsida.

Äldre barn och vuxna får sprutan på utsidan av överarmen.

### Så många doser behöver du

Du som inte har vaccinerat dig mot TBE förut börjar med tre eller fyra doser under det första året. Hur många doser du ska börja med beror på följande:

*   Om du är äldre eller yngre än femtio år.
*   Om du har nedsatt immunförsvar på grund av någon sjukdom eller behandling.

### Du som är yngre än femtio år

Du får vanligtvis tre doser under det första året. För att få ett bra skydd rekommenderas att du vaccineras enligt följande schema:

*   Första dosen.
*   Andra dosen, en till tre månader efter första dosen.
*   Tredje dosen, fem till tolv månader efter andra dosen.
*   Fjärde dosen, tre år efter den tredje dosen.

Du rekommenderas därefter att ta en påfyllnadsdos vart femte år för att behålla skyddet mot TBE.

Det här schemat gäller även för barn som har fyllt ett år.

### Du som har fyllt 50 år

Du får vanligtvis fyra doser det första året. Så här brukar vaccinationsschemat ut:

*   Första dosen.
*   Andra dosen, en månad efter första dosen.
*   Tredje dosen, två månader efter den andra dosen.
*   Fjärde dosen, fem till tolv månader efter den tredje dosen.
*   Femte dosen, tre år efter den fjärde dosen.

Du rekommenderas därefter att ta en påfyllnadsdos vart femte år för att behålla skyddet mot TBE.

### Du som har nedsatt immunförsvar

Du som har en sjukdom som orsakar nedsatt immunförsvar följer samma vaccinationsschema som personer som har fyllt femtio år. Det gäller även om du är yngre än femtio år.

### Du som inte har fått en extrados

Tidigare rekommenderades personer över femtio år att ta tre doser det första året. Nu rekommenderas fyra doser under det första året.

Du som är över femtio år och enbart fick tre doser vaccin under det första året kan behöva komplettera skyddet. Du kan prata med personalen på mottagningen där du vaccinerar dig för att få mer information och råd.

### Om du har glömt att vaccinera dig

Hur du ska göra om du har glömt att ta en dos beror på din ålder.

#### Du som är yngre än femtio år

Du som har glömt att ta en dos behöver inte börja om från början med vaccinationen, även om det har gått längre tid än rekommenderat. Du får en dos och följer därefter vaccinationsschemat som vanligt.

#### Du som har fyllt femtio år

Det bör inte gå mer än fem till nio månader mellan dos två och tre, beroende på vaccin. Fråga om råd på mottagningen där du vaccinerar dig.

Graviditet och amning
---------------------

Graviditet och amning
---------------------

Det har inte gjorts några tester av TBE-vaccin på personer som är gravida eller ammar. Däremot har vaccinet använts av många som är gravida eller ammar, och det finns ingenting som tyder på att vaccinet skulle skada barnet.

[Läs mer här om vaccin mot TBE under graviditet.](https://www.1177.se/lankbiblioteket/nationella-lankar/i/infpreg--kunskapscentrum-for-infektioner-under-graviditet/infpreg-tbe/)

Så mår jag efteråt
------------------

Så mår jag efteråt
------------------

Du kan bli lite röd och svullen på stället där du fick sprutan. Det kan kännas lite ömt, men det brukar gå över snabbt. Barn kan få feber, framför allt efter första dosen.

En del personer kan få fler biverkningar, som till exempel:

*   huvudvärk
*   trötthet och en känsla av att vara sjuk
*   muskel- och ledvärk.

Besvären brukar gå över inom några dagar. Det är mycket ovanligt med allvarliga biverkningar.

Påverka och delta i din vård
----------------------------

Påverka och delta i din vård
----------------------------

Du kan [söka vård på vilken vårdcentral eller öppen specialistmottagning](https://www.1177.se/sa-fungerar-varden/att-valja-vardmottagning/valja-vardmottagning/) du vill i hela landet. Ibland krävs det [remiss](https://www.1177.se/sa-fungerar-varden/att-valja-vardmottagning/remiss/) till den öppna specialiserade vården.

### Informationen ska gå att förstå

Du ska få vara delaktig i din vård. För att kunna vara det behöver du [förstå informationen](https://www.1177.se/sa-fungerar-varden/var-med-och-bestam-om-din-vard/patientlagen/) som du får av vårdpersonalen. Ställ frågor om det behövs. Du ska till exempel få information om behandlingsalternativ och [hur länge du kan behöva vänta på vård](https://www.1177.se/sa-fungerar-varden/lagar-och-bestammelser/vardgaranti/).

Du har möjlighet att [få hjälp av en tolk om du inte pratar svenska](https://www.1177.se/sa-fungerar-varden/vard-om-du-kommer-fran-ett-annat-land/tolkning-till-mitt-sprak/). Du har också [möjlighet att få hjälp av en tolk om du till exempel har en hörselnedsättning](https://www.1177.se/undersokning-behandling/hjalpmedel/hjalpmedel-for-kognition-och-kommunikation/tolktjanster-vid-funktionsnedsattning/).

Du som behöver [hjälpmedel](https://www.1177.se/undersokning-behandling/hjalpmedel/) ska få information om vad som finns. Du ska också få veta hur du ska göra för att få ett hjälpmedel.

### **Barn ska ha möjlighet att vara delaktiga** 

Barn ska få [vara delaktiga](https://www.1177.se/sa-fungerar-varden/var-med-och-bestam-om-din-vard/barns-och-vardnadshavares-rattigheter-i-varden/) i sin vård. Det finns ingen åldersgräns för detta. Barnets möjlighet att ha inflytande över vården beror på hens ålder och mognad.

### **Ditt samtycke är viktigt**

När du har fått information om vilka alternativ och möjligheter till vård du har kan du ge ditt samtycke eller på något annat sätt uttrycka ett ja. Det gäller även [dig som inte är myndig](https://www.1177.se/sa-fungerar-varden/var-med-och-bestam-om-din-vard/barns-och-vardnadshavares-rattigheter-i-varden/).

Du kan [välja att inte ge ditt samtycke till den vård som du erbjuds](https://www.1177.se/sa-fungerar-varden/var-med-och-bestam-om-din-vard/tips-infor-ditt-besok-i-varden/). Du får också när som helst ta tillbaka ditt samtycke.

Tipsa & dela artikeln
---------------------

*   Dela via mejl
*   Kopiera länk
*   Skriv ut sidan
    
    Skriv ut
    ========
    
    Stäng
    
    Vad vill du skriva ut?
    ----------------------
    
    Delar av sidan
    
    Hela sidan
    
    Välj vilka delar du vill skriva ut
    
    Rubrik
    
    Inledning
    
    Bild
    
    Var finns TBE?
    
    När ska jag vaccinera mig?
    
    Var kan jag vaccinera mig?
    
    Så går vaccinationen till
    
    Graviditet och amning
    
    Så mår jag efteråt
    
    Påverka och delta i din...
    
    Om innehållet
    
    Skriv ut valda delar
    

Senast uppdaterad:

2025-04-11

Redaktör:

Rebecka Persson, 1177.se, nationella redaktionen

Granskare:

Fredrik Sund, infektionsläkare, Akademiska sjukhuset, Uppsala

Fotograf:

Jenny Hallström, 1177.se, nationella redaktionen

Hitta på sidan
--------------

*   [Var finns TBE?](https://www.1177.se/undersokning-behandling/vaccinationer/vaccination-mot-tbe/#section-41434)
*   [När ska jag vaccinera mig?](https://www.1177.se/undersokning-behandling/vaccinationer/vaccination-mot-tbe/#section-41435)
*   [Var kan jag vaccinera mig?](https://www.1177.se/undersokning-behandling/vaccinationer/vaccination-mot-tbe/#section-217935)
*   [Så går vaccinationen till](https://www.1177.se/undersokning-behandling/vaccinationer/vaccination-mot-tbe/#section-41436)
*   [Graviditet och amning](https://www.1177.se/undersokning-behandling/vaccinationer/vaccination-mot-tbe/#section-41441)
*   [Så mår jag efteråt](https://www.1177.se/undersokning-behandling/vaccinationer/vaccination-mot-tbe/#section-41445)
*   [Påverka och delta i din vård](https://www.1177.se/undersokning-behandling/vaccinationer/vaccination-mot-tbe/#section-114536)

Aktuella artiklar
-----------------

### [Så fungerar vaccin](https://www.1177.se/undersokning-behandling/vaccinationer/sa-fungerar-vaccin/)

Vaccin är en stor anledning till att det sprids få allvarliga smittsamma sjukdomar och att så få barn dör i Sverige. Här kan du läsa mer om hur vaccin fungerar och vad vaccin innehåller.

### [TBE - fästingburen hjärninflammation](https://www.1177.se/sjukdomar--besvar/hjarna-och-nerver/infektioner-i-hjarna-och-nerver/tbe---fastingburen-hjarninflammation/)

TBE är en virussjukdom som sprids av fästingar. De flesta som smittas får lindriga besvär och blir friska efter några dagar, men upp till en tredjedel får en inflammation i hjärnan eller hjärnhinnorna. Det finns vaccin mot TBE.

### [Fästingbett](https://www.1177.se/olyckor--skador/bett-stick-och-vaxter/fastingbett/)

Fästingar är små spindeldjur som framför allt finns i skog och i högt gräs. De biter sig fast i huden för att suga blod. Ett fästingbett ger oftast inga besvär, men ibland kan fästingar sprida sjukdomar som borrelia och TBE.
