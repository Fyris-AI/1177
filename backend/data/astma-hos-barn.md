Filename: astma-hos-barn.md

Title: Astma hos barn - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/astma-hos-barn/

Omfattning av kunskapsstödet
----------------------------

Denna rekommendation gäller handläggning av astma hos barn till och med elva år. För äldre barn hänvisas till rekommendation för vuxna. Akut astma handläggs enligt separat rekommendation.

Om hälsotillståndet
-------------------

### Definition

Astma är en heterogen sjukdom vanligtvis kännetecknad av kronisk luftvägsinflammation och klassiska symtom som pip i bröstet, andnöd och hosta. Symtomen varierar över tid och i intensitet och orsakas av en exspiratorisk obstruktivitet, som med tiden kan bli ihållande.

### Förekomst

Astma är vanligt förekommande och cirka 7 % av alla barn i tioårsåldern i Sverige bedöms ha astma. Av dessa har mer än 40 % kvar astmasymtom i övre tonåren.

### Orsaker

Astma delas ofta in i olika fenotyper. En förenklad indelning hos barn är

*   allergisk astma – allergisk sjukdom eller IgE-sensibilisering
*   icke-allergisk astma – symtom ofta framkallade av en luftvägsinfektion.

Astma kan även vara en blandform av dessa eller orsakas av andra utlösande faktorer (som ansträngning) eller annan lungsjukdom (som bronkopulmonell dysplasi).

### Riskfaktorer

#### Riskfaktorer för utveckling av astma

*   Allergi mot luftburna allergener eller födoämnen.
*   Allergi i kombination med virusinfektion.
*   Hereditet.
*   Passiv eller aktiv rökning (även mammans rökning under graviditet).

#### Riskfaktorer för exacerbation av astma

Ökad risk för exacerbation (försämringsepisod) av astma kan exempelvis ses vid

*   underbehandling – otillräcklig dos ICS, bristande följsamhet eller inhalationsteknik
*   exponering – rökning, allergener (om sensibiliserad), luftföroreningar
*   lungfunktion – lågt FEV1, särskilt om < 60 % av förväntad eller hög reversibilitet
*   tidigare svåra exacerbationer
*   samsjuklighet
*   familj utsatt för stora psykologiska eller socioekonomiska svårigheter.

### Utlösande faktorer

Exempel på faktorer som kan utlösa astmasymtom eller exacerbation är

*   luftvägsinfektion
*   kraftig ansträngning
*   rå och kall luft
*   allergener
*   rök eller starka dofter.

### Samsjuklighet

Exempel på andra sjukdomar (utöver allergiska sjukdomar) som kan bidra till symtom, nedsatt livskvalitet och försämrad astmakontroll är

*   fetma
*   gastroesofageal reflux (GERD)
*   sömnapnésyndrom (OSA)
*   depression, ångest.

Utredning
---------

### Symtom

Vanliga symtom som kan tala för astma är

*   icke-produktiv hosta
*   pipande andning 
*   andnöd
*   tryck över bröstet (främst barn över sex år).

Symtomkriterier som kan tala för astma är

*   variation över tid och i intensitet
*   förvärring nattetid eller vid uppvaknande
*   utlösande faktorer som triggar eller förvärrar.

### Anamnes

*   Aktuella symtom.
*   Fysisk aktivitet – normal eller begränsad.
*   Närvaro i förskola eller skola.
*   Riskfaktorer.
*   Utlösande faktorer – särskilt luftvägsinfektion.
*   Samsjuklighet.

Kompletterande anamnes vid uppföljning är

*   följsamhet till behandling, inhalationsteknik
*   behov av bronkvidgare
*   exacerbationer senaste året.

### Status

*   Allmäntillstånd.
*   Hjärta.
*   Lungor.
*   Vikt och längd.

### Handläggning vid utredning

Gör en klinisk bedömning av symtom, anamnes och status.

*   Vid akut astmaanfall – handlägg enligt separat rekommendation.
*   Vid misstänkt astma – bedöm om indikation för astmautredning föreligger.
*   Vid eller efter exacerbation – överväg klinisk uppföljning med utredning och justering av behandling.

#### Indikation för astmautredning

Astmautredning rekommenderas enligt Socialstyrelsen utifrån ålder:

*   Barn 0,5–3 år som sökt vård med obstruktiva besvär minst tre gånger.
*   Barn 3–6 år som sökt vård med obstruktiva besvär minst en gång.
*   Barn i alla åldrar som krävt slutenvård minst en gång. 

Barn i skolåldern bör utredas vid anamnestisk misstanke.

Utredning utgörs främst av

*   laboratorieprov – vid misstänkt allergi
*   undersökningar – främst astmakontrolltest och spirometri eller PEF-kurva.

### Provtagningar

#### Laboratorieprover

Vid misstänkt utlösande allergen bör riktad allergiutredning övervägas för att få stöd för diagnos, prognos och för att identifiera symtomgivande faktorer.

### Undersökningar

Följande undersökningar ger vägledning för diagnos och bör följas regelbundet vid konstaterad astma som stöd för behandling:

*   Astmakontrolltest (C-AKT) – från fyra års ålder. Standardiserat validerat formulär som ger hjälp till diagnos och behandling.
*   Spirometri – från cirka sex års ålder. Reversibilitet (FEV1-ökning 12 % eller mer) talar för astma.
*   PEF-kurva (två veckor) – från tre års ålder. Variabilitet (minst 13 % variation) talar för astma.

Ytterligare tester som kan användas i oklara fall vid utredning är

*   behandlingsförsök – kan prövas för att få stöd för diagnos
*   ansträngningstest – spring i korridoren kan objektivisera besvären hos mindre barn
*   ansträngningstest på löpband – kan övervägas hos större barn.

#### Bilddiagnostik

Lungröntgen kan övervägas vid misstänkt differentialdiagnos, men behövs inte för astmadiagnos.

### Differentialdiagnoser

*   Främmande kropp.
*   Kronisk infektion vid exempelvis cystisk fibros, ciliedefekt eller immunbrist.
*   Sensorisk hyperreaktivitet, postinfektiös hosta.
*   Gastroesofageal reflux (GERD).
*   Tuberkulos.
*   Missbildningar, exempelvis i luftstrupe, kärl, hjärta.
*   Bronkopulmonell dysplasi (BPD).
*   Ansträngningsutlöst obstruktion, exempelvis exercise-induced laryngeal obstruktion (EILO).
*   Dysfunktionell andning, nedsatt kondition.

Behandling
----------

### Handläggning vid behandling

Astmabehandling innebär en strävan att uppnå behandlingsmålen genom regelbundna åtgärder:

*   Bedömning av astmasymtomkontroll.
*   Optimering av påverkbara riskfaktorer och samsjuklighet.
*   Bedömning av följsamhet och inhalationsteknik.
*   Patientutbildning för familjen.
*   Upprättande av en skriftlig behandlingsplan.
*   Dosjustering av läkemedel enligt behandlingstrappan.

Vid svårigheter att uppnå behandlingsmålen bör diagnosen omvärderas.

#### Behandlingsmål

*   God astmasymtomkontroll.
*   Normal aktivitetsnivå.
*   Normal lungfunktion.
*   Inga störande läkemedelsbiverkningar.
*   Minimerad risk för exacerbationer och komplikationer.

#### Astmasymtomkontroll

Bedöm förekomst av följande fynd de senaste fyra veckorna:

*   Symtom dagtid mer än två gånger per vecka.\*
*   Nattliga symtom eller uppvaknanden på grund av astma.
*   Begränsning av aktivitet på grund av astma.
*   Behov av bronkvidgare (SABA) mer än två gånger per vecka, utom inför träning.\*

\* Hos barn 0–5 år gäller mer än en gång/vecka.

Astman bedöms välkontrollerad vid 0 fynd, delvis kontrollerad vid 1–2 fynd och okontrollerad vid 3–4 fynd.

Astmakontrolltest för barn 4–11 år (C-AKT) rekommenderas som komplement, 20 poäng eller fler innebär välkontrollerad astma.

#### Behandlingsplan

En behandlingsplan bör utformas och följas upp regelbundet. Den rekommenderas innehålla

*   instruktioner om egenjustering av läkemedelsdos utifrån symtomvariation och eventuella infektioner
*   råd om normal aktivitetsnivå
*   råd om allergiförebyggande åtgärder vid behov.

### Behandlingsval

#### Läkemedelsbehandling

Vid okontrollerad astma bör följande övervägas:

*   Kontroll av följsamhet till behandlingen.
*   Kontroll av inhalationsteknik och av eventuell spacer.
*   Optimering av påverkbara riskfaktorer och samsjuklighet.
*   Justering av behandlingen inom aktuellt behandlingssteg eller uppåt ett steg, alternativt behandling inom specialiserad vård.

Vid välkontrollerad astma kan dosjustering nedåt ett steg övervägas.

Uppföljning
-----------

### Regelbundna kontroller

Kliniska kontroller rekommenderas i primärvård eller inom specialiserad vård utifrån ålder och svårighetsgrad med följande intervall:

*   Regelbundet minst 1–2 gånger per år.
*   Inom sex veckor efter exacerbation.

Besöket bör innehålla

*   anamnes och status
*   bedömning av astmakontroll
*   bedömning av följsamhet, inhalationsteknik och biverkningar
*   undersökning – spirometri eller PEF-kurva utifrån barnets ålder, minst årligen
*   behandlingsjustering vid behov
*   uppdatering av behandlingsplan vid behov.

Bedöm om diagnos kvarstår, särskilt hos barn med icke-allergisk astma i förskoleåldern.

Patientmedverkan och kommunikation
----------------------------------

### Stöd och information för patient och närstående

Relaterad information
---------------------

Om innehållet
-------------

Nationellt innehåll
