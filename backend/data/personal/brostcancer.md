Filename: brostcancer.md

Title: Bröstcancer - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/brostcancer/

Bröstcancer
===========

Vårdnivå, samverkan och remissrutiner
-------------------------------------

### Remissrutiner

#### Remiss för utredning vid välgrundad misstanke

Innan remiss för standardiserat vårdförlopp (SVF) skickas, beakta att patienten önskar, har nytta av och klarar av utredningen. Beslutet ska fattas i samråd med patienten och eventuellt närstående om patienten önskar det.

När patienter remitteras från en annan vårdgivare till en bröstenhet på grund av fynd bör remissen särskilt innehålla

*   tidigare sjukdomar och behandlingar – särskilt bröstcancer eller äggstockscancer
*   ärftlighet – till exempel känt mutationsbärarskap eller bröstcancer eller äggstockscancer hos nära släktingar
*   lokalstatus bröst.

Remissen ska även innehålla telefonnummer till patienten och inremitterande för att möjliggöra snabb kontakt.

Den som remitterar till utredning ska informera patienten om att det finns anledning att göra fler undersökningar för att ta reda på om patienten har eller inte har cancer och att utredningen sker enligt SVF.

Omfattning av kunskapsstödet
----------------------------

### Standardiserat vårdförlopp vid cancer

Misstänkt cancer ska utredas enligt en bestämd nationell rutin, standardiserat vårdförlopp (SVF). Misstanke om cancer innebär utredning inom primärvård eller specialiserad vård för att se om misstanken kan avfärdas eller stärkas till välgrundad misstanke. Vid välgrundad misstanke ska SVF startas.

#### Handläggning utanför standardiserat vårdförlopp

Vid misstanke om malignitet hos barn och ungdomar under 18 år ska inte ett SVF startas. Kontakta i stället närmaste barnklinik och/eller barnonkologiska klinik redan samma dag för skyndsam vidare utredning.

Patienter som behandlats för bröstcancer och får återfall (recidiv) under pågående uppföljning ska utredas utanför SVF. Däremot ska ett nytt SVF startas för de patienter som får en ny primärtumör under pågående uppföljning eller insjuknar igen efter att ha avslutat uppföljningskontroller enligt nationellt vårdprogram.

Om hälsotillståndet
-------------------

### Förekomst

*   Bröstcancer är den vanligaste maligna tumören hos kvinnor
*   I Sverige får fler än var tionde kvinna diagnosen under sitt liv
*   Incidensen ökar mest i åldrarna 50–69 år

#### Prognos

*   Överlevnaden blir allt bättre
*   5-årsöverlevnaden är cirka 90 % och 10-årsöverlevnaden är drygt 80 %

### Riskfaktorer

*   Kvinnligt kön
*   Hög ålder
*   Mutationer i BRCa1 och BRCa2 ökar risken kraftigt
*   Reproduktiva faktorer (föda få barn, hög ålder vid första barnets födelse, sen menopaus)
*   Hormonsubstitution i klimakteriet (HRT)
*   Övervikt (ökad risk för postmenopausal bröstcancer)
*   Alkohol
*   Hög brösttäthet och tidigare bröstsjukdomar 

Amning och fysisk aktivitet ger ett visst skydd.

Inget säkert samband finns mellan bröstcancer och kost, rökning eller mammografi.

Utredning
---------

### Symtom

#### Symtom som ger välgrundad misstanke

Symtom som ger välgrundad misstanke föreligger vid ett eller flera av följande fynd vid klinisk undersökning. Välgrundad misstanke föreligger också efter samtal mellan patienten och läkare eller sjuksköterska med kompetens inom bröstcancervården:

*   malignitetssuspekt knöl\* i bröstet
*   malignitetssuspekt knöl\* i armhålan hos kvinnor
*   ändrad kontur på bröstet, utan annan uppenbar orsak
*   nytillkommet indragen bröstvårta
*   rodnad eller svullnad på huden över bröstet utan annan förklaring
*   blodig sekretion från enstaka mjölkgång
*   rnsidigt eksem på bröstvårtan
*   sårbildning på bröstvårtan eller i anslutning till bröstkörtlarna
*   nytillkommen apelsinskalsliknande hud
*   bilddiagnostiskt fynd talande för bröstcancer
*   histopatologiskt fynd talande för bröstcancer.

\*En knöl som inte helt uppenbart har en annan naturlig orsak ska betraktas som malignitetssuspekt. Med tanke på den låga incidensen av bröstcancer hos kvinnor under 30 års ålder bör man i denna bedömning särskilt väga in differentialdiagnoser.

#### Andra symtom

I sällsynta fall kan smärta förekomma vid bröstcancer, men smärta och ömhet är oftast associerat med godartade knölar, hormonella förändringar i brösten eller ömhet i bröstmuskulaturen.

Dessa patienter ska också remitteras för en radiologisk bröstdiagnostisk utredning, men inte inom standardiserat vårdförlopp.

### Anamnes

*   Aktuella symtom
*   Hereditet för tumörsjukdomar och riskfaktorer
*   Menstruationsstatus, paritet och amning
*   Tidigare sjukdomar (särskilt bröst- eller äggstockscancer)
*   Läkemedel (särskilt hormonbehandling)

### Status

*   Allmäntillstånd
*   Lokalstatus bröst
*   Palpation av lymfkörtlar

### Handläggning vid utredning

#### Handläggning vid välgrundad misstanke

*   Vid välgrundad misstanke, skicka omgående SVF-remiss.
*   Ge informationen vid ett fysiskt möte om inget annat har avtalats.
*   Säkerställ att patienten har förstått innehållet och betydelsen av informationen.

#### Fortsatt handläggning

Vid andra symtom bör patienten remitteras för en radiologisk bröstdiagnostisk utredning, dock inte inom ramen för SVF.

#### Behandling av återfall (recidiv)

Standardiserat vårdförlopp ska inkludera patienter som diagnostiseras bröstcancer för första gången, samt de som återinsjuknar efter att ha avslutat uppföljnings- eller kontrollprogram. Patienter som får återfall under pågående uppföljning ska inte inkluderas i SVF, men SVF ska täcka nya primära tumörer.

### Differentialdiagnoser

*   Fibroadenom
*   Cysta
*   Mjölkretention
*   Mastit
*   Lipom
*   Fettnekros

Uppföljning
-----------

Patienter som har eller har haft en cancersjukdom kan behöva basal rehabilitering till följd av sjukdomen eller behandlingen.

Komplikationer
--------------

Patienter som har eller har haft en cancersjukdom kan drabbas av akuta tillstånd till följd av sjukdomen eller behandlingen.

[Nationellt vårdprogram akut onkologi, Regionala cancercentrum i samverkan](https://cancercentrum.se/samverkan/cancerdiagnoser/overgripande-kunskapsstod/nationellt-vardprogram-akut-onkologi)

Patientmedverkan och kommunikation
----------------------------------

### Stöd och information för patient och närstående

[Patientinformation om standardiserat vårdförlopp (SVF), Regionala cancercentrum i samverkan](https://cancercentrum.se/samverkan/vara-uppdrag/kunskapsstyrning/vardforlopp/patientinformation/)

[Standardiserade vårdförlopp, 1177](https://www.1177.se/sa-fungerar-varden/lagar-och-bestammelser/att-fa-vard-enligt-ett-vardforlopp/)

[Bröstcancer, 1177](https://www.1177.se/sjukdomar--besvar/cancer/cancerformer/brostcancer/)

Relaterad information
---------------------

[Standardiserade vårdförlopp bröstcancer, Regionala cancercentrum i samverkan](https://kunskapsbanken.cancercentrum.se/diagnoser/brostcancer/vardforlopp/)

[Nationellt vårdprogram bröstcancer, Regionala cancercentrum i samverkan](https://kunskapsbanken.cancercentrum.se/diagnoser/brostcancer/vardprogram/)

Om innehållet
-------------

Nationellt innehåll

Godkänt:

2024-11-05

Godkänt av:

[Nationellt programområde cancersjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npocancersjukdomar.56426.html)
