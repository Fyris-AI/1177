Filename: sex-efter-att-du-har-fatt-barn.md
Title: Det är ofta en stor omställning att få barn. Det är vanligt att sexlivet blir annorlunda än vad det var innan. Det kan bero på olika saker. Ibland saknas sexlust, av olika anledningar.
URL Source: https://www.1177.se/barn--gravid/att-vara-foralder/sex-efter-att-du-har-fatt-barn/

Ha aldrig sex om du inte vill eller har sexlust.

Livet med ett nytt barn
-----------------------

Livet med ett nytt barn
-----------------------

Att ha ett nytt barn hemma är ofta en stor omställning. För många nyblivna föräldrar får sexlivet mindre fokus. Trötthet, oro eller en skrikig bebis är exempel på saker som kan göra att den sexuella lusten minskar.

Det kan dröja innan sexlivet kommer i gång efter att du har fått barn. Det kanske blir mer sällan och annorlunda än vad det var innan. För en del gör det inget. För andra kan det vara jobbigt.

För några är det tvärt om och lusten för sex ökar.

Det finns olika sätt att ha sex på
----------------------------------

Det finns olika sätt att ha sex på
----------------------------------

Med sex menas sådant som du blir upphetsad av och får sexlust av. Det kan vara till exempel att onanera, kyssas, smeka eller ha samlag.

Kanske känns det bättre att smeka och massera varandra än att ha slidsamlag. Berätta för varandra vad som känns bra och vad som känns mindre bra.

Det kan vara en bra idé att bestämma en tid för sex utan slidsamlag. Ofta gör smek och massage att den sexuella spänningen ökar. Då kan det bli lättare att ha slidsamlag sedan om ni vill.

För dig som har fött barn
-------------------------

För dig som har fött barn
-------------------------

När du har varit gravid och fött barn förändras kroppen. Vid en vaginal förlossning tänjs slidan ut.

Musklerna och huden i slidan är flexibla. De återhämtar sig, men det är ändå viktigt att träna upp musklerna i och runt slidan. Läs mer om [bäckenbottenträning](https://www.1177.se/undersokning-behandling/smartbehandlingar-och-rehabilitering/backenbottentraning/).

### När har slidan läkt?

Det finns ingen särskild gräns för hur länge du bör vänta med samlag i slidan efter en förlossning. Det viktigaste är att du vill och har sexlust. Men de första sex veckorna efter att du har fött barn är det vanligt att känna obehag vid slidsamlag.

### Bristningar efter förlossningen

Om du har ont eller om underlivet känns irriterat kan det bero på [bristningar efter förlossningen](https://www.1177.se/barn--gravid/forlossning/efter-forlossningen/bristningar-under-forlossning/). Vänta då med slidsamlag tills det har gått sex till åtta veckor.

Kontakta en barnmorska om besvären med bristningarna fortsätter. Då kan barnmorskan undersöka dig och ge råd.

### Även kejsarsnitt påverkar sexlivet

Vid kejsarsnitt får du ett sår i nedre delen av magen. Såret behöver tid att läka. Det kan dröja innan sexlivet kommer i gång.

Det är vanligt att känna obehag i magen eller i underlivet första månaderna efter ett kejsarsnitt. Kontakta en barnmorska eller en gynekolog om besvären inte går över.

### Använd kondom

Så länge du [blöder efter förlossningen](https://www.1177.se/sv-se-x-ll/other-languages/other-languages/forlossning/blodningar-efter-forlossningen/) bör du använda kondom, eftersom det finns en ökad risk för [infektion](https://www.1177.se/barn--gravid/forlossning/efter-forlossningen/infektion-i-livmodern-efter-forlossning/).

### Hormoner

Både när du är gravid och en tid efter att du har fött barn påverkas du av särskilda hormoner. Hormoner kan påverka sexlusten.

När du ammar kan slemhinnorna i slidan bli tunnare och skörare. Det gör att du kan känna dig torr och känslig i underlivet, vilket kan påverka sexlusten.

Om du vill kan du prova att använda glidmedel i slidan. Det kan också hjälpa att använda kräm eller vagitorier med östrogen. Dessa finns att köpa receptfritt på apotek.

För dig som är nybliven förälder som inte har fött barn
-------------------------------------------------------

För dig som är nybliven förälder som inte har fött barn
-------------------------------------------------------

Även om du inte har fött barn påverkas du av livet med ett nytt barn.

Du som vill ha sex med någon som nyss har fött barn kanske är rädd att skada. Prata med varandra om vad som känns bra och vad som fungerar. Låt den som fött barnet styra dig så går det bra.

Eller så har du i stället mycket lust och tycker att det är jobbigt att vänta in den som har fött barn. Det är vanligt att vara i otakt sexuellt efter en förlossning.

Hur det gick till att få barnet kan påverka
-------------------------------------------

Hur det gick till att få barnet kan påverka
-------------------------------------------

Upplevelsen av en förlossning kan påverka lusten. Det gäller både dig som födde barnet och dig som var med.

Prata med en barnmorska om du har funderingar kring förlossningen. Barnmorskan kan hjälpa dig att komma i kontakt med en kurator eller psykolog om det behövs.

Även du som har fått barn genom [adoption](https://www.1177.se/barn--gravid/att-vara-foralder/foraldraskap-och-relationen-med-barnet/adoption/) kan påverkas av dina upplevelser. Ta kontakt med en kurator om du behöver prata med någon.

När behövs preventivmedel?
--------------------------

När behövs preventivmedel?
--------------------------

Det är olika hur lång tid det tar innan ägglossningen kommer i gång efter graviditeten. Om du ammar kan det dröja innan [mensen kommer](https://www.1177.se/sv-se-x-ll/other-languages/other-languages/forlossning/mens-efter-du-har-fott-barn--latt-svenska/). Men amning är inget säkert preventivmedel, även om det minskar sannolikheten för graviditet.

Tänk på att ägglossningen kommer innan mensen. Det kan alltså bli en graviditet även om mensen inte kommit tillbaka.

Läs mer om [befruktning](https://www.1177.se/barn--gravid/graviditet/om-graviditeten/befruktning/).

Använd preventivmedel vid slidsamlag om du inte vill att det ska bli en graviditet.

Vilka preventivmedel kan jag använda?
-------------------------------------

Vilka preventivmedel kan jag använda?
-------------------------------------

På efterkontrollen informerar barnmorskan om olika preventivmedel. Det finns flera preventivmedel som fungerar bra även när du ammar. Till exempel [kondom](https://www.1177.se/liv--halsa/sexuell-halsa/skydd-mot-graviditet/kondom/), [minipiller](https://www.1177.se/liv--halsa/sexuell-halsa/skydd-mot-graviditet/mellanpiller-och-minipiller/), [p-stav](https://www.1177.se/liv--halsa/sexuell-halsa/skydd-mot-graviditet/p-stav/), [kopparspiral](https://www.1177.se/liv--halsa/sexuell-halsa/skydd-mot-graviditet/kopparspiral/) och [hormonspiral](https://www.1177.se/liv--halsa/sexuell-halsa/skydd-mot-graviditet/hormonspiral/).

Använd inte preventivmedel som innehåller östrogen under de första sex veckorna efter förlossningen. Då finns en ökad risk för [blodpropp](https://www.1177.se/sjukdomar--besvar/hjarta-och-blodkarl/blodkarl/blodpropp-i-lungan/). Preventivmedel med östrogen är till exempel kombinerade p-piller.

Att ta hjälp
------------

Att ta hjälp
------------

Kontakta en sex- och samlevnadsmottagning eller familjerådgivning om du vill diskutera sexlivet. De kan ge hjälp och stöd. Barnmorskan på barnmorskemottagningen brukar också veta var det går att få hjälp.

Du kan [söka vård på vilken mottagning](https://www.1177.se/sa-fungerar-varden/att-valja-vardmottagning/valja-vardmottagning/) du vill i hela landet.

Hitta på sidan
--------------

*   [Livet med ett nytt barn](https://www.1177.se/barn--gravid/att-vara-foralder/sex-efter-att-du-har-fatt-barn/#section-22583)
*   [Det finns olika sätt att ha sex på](https://www.1177.se/barn--gravid/att-vara-foralder/sex-efter-att-du-har-fatt-barn/#section-22584)
*   [För dig som har fött barn](https://www.1177.se/barn--gravid/att-vara-foralder/sex-efter-att-du-har-fatt-barn/#section-22585)
*   [För dig som är nybliven förälder som inte har fött barn](https://www.1177.se/barn--gravid/att-vara-foralder/sex-efter-att-du-har-fatt-barn/#section-22587)
*   [Hur det gick till att få barnet kan påverka](https://www.1177.se/barn--gravid/att-vara-foralder/sex-efter-att-du-har-fatt-barn/#section-22588)
*   [När behövs preventivmedel?](https://www.1177.se/barn--gravid/att-vara-foralder/sex-efter-att-du-har-fatt-barn/#section-22589)
*   [Vilka preventivmedel kan jag använda?](https://www.1177.se/barn--gravid/att-vara-foralder/sex-efter-att-du-har-fatt-barn/#section-22590)
*   [Att ta hjälp](https://www.1177.se/barn--gravid/att-vara-foralder/sex-efter-att-du-har-fatt-barn/#section-22591)

### [Sexlust och kåthet](https://www.1177.se/liv--halsa/sexuell-halsa/sexlust-och-kathet/)

Lust till sex kan variera från person till person, och vara olika stark i olika perioder av livet. Sexuell upphetsning kan starta i hjärnan av olika upplevelser och tankar. Upphetsningen kan också starta i kroppen genom beröring och smekningar, av dig själv eller någon annan.

### [Bristningar vid förlossning](https://www.1177.se/barn--gravid/forlossning/efter-forlossningen/bristningar-under-forlossning/)

De flesta får sår i underlivet efter en förlossning. Såren kallas för bristningar. Det är olika hur stor bristning man får. Bristningen sys ihop direkt efter förlossningen. En tid efter förlossningen kan bristningen göra ont och underlivet kan kännas svullet. Sök vård om dina besvär inte går över.