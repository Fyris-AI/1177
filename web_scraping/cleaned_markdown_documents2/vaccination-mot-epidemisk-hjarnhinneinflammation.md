Filename: vaccination-mot-epidemisk-hjarnhinneinflammation.md
Title: Epidemisk hjärnhinneinflammation är en bakteriesjukdom. Den finns i hela världen men framför allt i västra och centrala Afrika. Sjukdomen är ovanlig men livshotande och kan dessutom ge bestående besvär.
URL Source: https://www.1177.se/undersokning-behandling/vaccinationer/vaccination-mot-epidemisk-hjarnhinneinflammation/

![Image 1: Spruta i överarmen](https://www.1177.se/globalassets/1177/nationell/media/fotografier/behandlingar-och-hjalpmedel/nalar-och-vaccinationer/vaccination-skyddsutrustning.jpg?saved=2022-10-14+02:23)

Äldre barn och vuxna får sprutan på utsidan av överarmen.

När ska jag vaccinera mig?
--------------------------

När ska jag vaccinera mig?
--------------------------

Vaccinera dig om du ska resa till områden där risken att smittas är större än i Sverige. Det kan bland annat vara om du ska resa i västra eller centrala Afrika söder om Sahara under en längre tid.

Vaccin mot [epidemisk hjärnhinneinflammation](https://www.1177.se/sjukdomar--besvar/hjarna-och-nerver/infektioner-i-hjarna-och-nerver/epidemisk-hjarnhinneinflammation/) ingår i vaccinationsprogrammet för barn i många länder och även i EU. Men det ingår ännu inte i Sveriges program. Vaccinet rekommenderas också ofta för ungdomar och studenter.

Du bör vaccinera dig om något av det här stämmer in på dig:

*   Du ska stanna i riskområden längre än tre veckor.
*   Du ska bo och umgås med lokalbefolkningen i riskområden.
*   Du ska resa till ett land där det pågår en epidemi.
*   Du ska delta i ett större internationellt möte med ungdomar.
*   Du är [man](https://www.1177.se/om-1177/1177.se/vad-vi-menar-nar-vi-skriver-kvinna-och-man/) och kan komma att ha tillfällig sex med män.

Vaccination rekommenderas alltid om du har opererat bort mjälten. Det gäller oavsett om du ska resa eller inte.

### Intyg krävs vid inresa till Saudiarabien

Du som ska göra en pilgrimsresa till Saudiarabien så kallad hajj eller umrah måste vara vaccinerad mot [epidemisk hjärnhinneinflammation.](https://www.1177.se/sjukdomar--besvar/hjarna-och-nerver/infektioner-i-hjarna-och-nerver/epidemisk-hjarnhinneinflammation/) Du måste också ha med dig ett intyg om detta för att få resa in i landet. Eftersom intyget börjar gälla först tio dagar efter vaccinationen så måste du vaccinera dig senast tio dagar före resan.

Intyget gäller i tre till fem år beroende på vilket vaccin du har fått och hur detta intygats. Intyget måste sedan förnyas när du tar en ny dos vaccin. Be om ett intyg på vaccinationsmottagningen när du har vaccinerats.

Så går vaccinationen till
-------------------------

Så går vaccinationen till
-------------------------

Vuxna och äldre barn får sprutan med vaccin på överarmens utsida. Barn som är yngre än ett år får oftast sprutan på lårets framsida.

Läs mer om hur du kan [förbereda ditt barn inför vaccinationen.](https://www.1177.se/barn--gravid/vard-och-stod-for-barn/forbereda-barn-for-besok-i-varden/)

Barn som är äldre än två månader och vuxna kan få vaccin mot epidemisk hjärnhinneinflammation. Hur många doser du får beror på din ålder och vilket vaccin du får.

### **Olika typer av bakterier**

Det finns flera olika vacciner mot olika varianter av de bakterier som kan orsaka epidemisk hjärnhinneinflammation i Sverige. De kallas meningokocker. Vad du kan bli rekommenderad beror bland annat på vilka typer av meningokockbakterier som är vanliga på resmålet.

Graviditet och amning
---------------------

Graviditet och amning
---------------------

Berätta om du är gravid. Ingenting talar för att nuvarande vacciner är olämpliga att tas av gravida, men erfarenheten är ännu begränsad.

Du kan vaccineras om du ammar.

Så mår jag efteråt
------------------

Så mår jag efteråt
------------------

Du kan bli lite röd och svullen på stället där du fick sprutan. Det kan också kännas lite ömt. Du kan också få ont i huvudet och lederna. Barn kan ibland må illa, kräkas och tappa aptiten.

Kontakta en läkare om du får eventuella besvär som inte går över inom en eller några dagar.

*   [Infpreg vaccinationer](https://www.1177.se/lankbiblioteket/nationella-lankar/i/infpreg--kunskapscentrum-for-infektioner-under-graviditet/infpreg-vaccinationer/)

### [Allmänna reseråd](https://www.1177.se/liv--halsa/reserad-och-vaccinationer/allmanna-reserad/)

Kan jag flyga när jag är gravid, hur skyddar man små barn mot solen och vad kan vara bra att ha med på resan om jag blir sjuk? Det och mycket annat kan du läsa om här.

### [Att vara rädd för nålstick](https://www.1177.se/undersokning-behandling/undersokningar-och-provtagning/provtagning-och-matningar/att-vara-radd-for-nalstick/)

Det är vanligt att vara rädd för nålstick. Många tycker att det är obehagligt att ta sprutor och att lämna blodprov. Det finns flera saker du kan göra för att bättre klara av situationer med nålstick.

### [Så fungerar vaccin](https://www.1177.se/undersokning-behandling/vaccinationer/sa-fungerar-vaccin/)

Vaccin är en stor anledning till att det sprids få allvarliga smittsamma sjukdomar och att så få barn dör i Sverige. Här kan du läsa mer om hur vaccin fungerar och vad vaccin innehåller.