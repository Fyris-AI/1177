Filename: benbrott-i-armbagen-och-overarmen.md
Title: Benbrott i armbågen och överarmen
URL Source: https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/

1.  [Start](https://www.1177.se/)
2.  [Olyckor & skador](https://www.1177.se/olyckor--skador/)
3.  [Skador på armar och ben](https://www.1177.se/olyckor--skador/skador-pa-armar-och-ben/)
4.  [Benbrott i armbågen och överarmen](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/)

[Skador på armar och ben](https://www.1177.se/olyckor--skador/skador-pa-armar-och-ben/)

Benbrott i armbågen och överarmen
=================================

Benbrott i armbågen och överarmen orsakas ofta av fall. Både barn och vuxna kan bryta överarmsbenet, men skadorna och behandlingen kan variera. Skadan läker oftast utan problem.

Symtom
------

Symtom
------

Följande symtom är vanliga när du har brutit armbågen eller överarmen:

*   Det gör ont att röra armen.
*   Det finns en svullnad där skadan är.

Vid en skada på överarmen kan benbitarna bryta igenom huden så att skelettet syns.

Barn brukar inte vilja använda armen. Hen kan försöka hålla den stilla med hjälp av sin andra arm.

När och var ska jag söka vård?
------------------------------

När och var ska jag söka vård?
------------------------------

Kontakta genast en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jouröppen mottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) om du har ramlat, har ont och inte kan använda armen. Sök vård på en akutmottagning om det är stängt.

### Om det är bråttom

Ring genast 112 om skadan har brutit igenom huden och skelettet syns.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/) och hjälp med var du kan söka vård.

Många mottagningar kan du kontakta genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Vad kan jag göra själv?
-----------------------

Vad kan jag göra själv?
-----------------------

Du kan låta armen vila i en så kallad mitella för att lindra smärtan. En mitella kan du göra själv genom att vika en sjal till en trekant och knyta den bakom nacken. Då kan underarmen vila i tyget strax ovanför midjan. Det viktigaste är att det känns bekvämt.

Du kan ta [receptfria smärtstillande läkemedel](https://www.1177.se/behandling--hjalpmedel/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/) som innehåller paracetamol.

### Barn ska inte äta eller dricka

Barn som har skadat överarmen måste ibland [sövas](https://www.1177.se/behandling--hjalpmedel/operationer/fore-och-efter-operation/narkos/) under behandlingen. Därför är det viktigt att barnet inte äter något innan. Det beror på att barnet kan kräkas under tiden hen är sövd.

Du kan ge [receptfria smärtstillande läkemedel](https://www.1177.se/behandling--hjalpmedel/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/) som innehåller paracetamol, trots att barnet ska vara fastande.

Vad händer i kroppen?
---------------------

Vad händer i kroppen?
---------------------

[![Image 1: skelett på armen. illustration](https://www.1177.se/globalassets/1177/nationell/media/illustrationer/skelett-och-leder/axlar-armar-och-hander/skelett_armbage-overarm.svg?saved=2021-05-27+02:38&preset=low-res) Förstora bilden](https://www.1177.se/globalassets/1177/nationell/media/illustrationer/skelett-och-leder/axlar-armar-och-hander/skelett_armbage-overarm.svg?saved=2021-05-27+02:38)

[Överarmsbenet](https://www.1177.se/liv--halsa/sa-fungerar-kroppen/skelett-och-leder/) är ett av kroppens största ben och har led mot axeln och underarmen.

Den vanligaste skadan för vuxna är att överarmsbenet går av nära axeln. När vuxna skadar sig kan [axeln hoppa ur led](https://www.1177.se/olyckor--skador/skador-pa-armar-och-ben/axeln-ur-led/) men det är mycket ovanligt att det händer barn och ungdomar.

Både barn och vuxna kan skada armbågen. Skadorna brukar skilja sig åt. Den vanligaste skadan i armbågen hos barn är att överarmsbenet går sönder alldeles intill armbågsleden. Det är en skada som vuxna sällan får.

### Barn får andra skador än vuxna

Några skillnader mellan barn och vuxna:

*   Barns skelett är mjukare och mer poröst än senan och senfästet som fäster i muskeln. Därför får barn oftare en skelettskada.
*   Barn kan få skador där skelettet inte bryts av utan bara böjs. Det beror på att skelettet är mjukare. Dessa skador behandlas som vanliga benbrott.
*   Vissa delar av barns skelett är mjukare och porösare än andra. I dessa delar kan barnet få förskjutningar. Även dessa skador behandlas som vanliga benbrott.
*   Barnets skelett förändras under uppväxten. Det innebär att skador ibland kan rätta till sig av sig själv när kroppen växer.

Läkningen går mycket fortare hos barn än hos vuxna och därför är behandlingstiden kortare.

### Benbrottet läker

När benet läker bildas det nytt mjukt ben runt benbrottet. Det ger stabilitet. I början kan det kännas som en hård knöl. Det mjukare benet blir inom ett år till vanlig benvävnad och knölen brukar minska i storlek med tiden.

Läs mer om [skelett och leder](https://www.1177.se/liv--halsa/sa-fungerar-kroppen/skelett-och-leder/).

Undersökningar
--------------

Undersökningar
--------------

[![Image 3: Person som får sin armbåge röntgad. Fotografi.](https://www.1177.se/globalassets/1177/nationell/media/fotografier/behandlingar-och-hjalpmedel/undersokningar-och-provtagningar/rontgen-barn_11.jpg?saved=2021-05-27+02:38&preset=low-res) Förstora bilden](https://www.1177.se/globalassets/1177/nationell/media/fotografier/behandlingar-och-hjalpmedel/undersokningar-och-provtagningar/rontgen-barn_11.jpg?saved=2021-05-27+02:38)

Röntgen av armbågen.

Läkaren känner på armen för att [undersöka](https://www.1177.se/behandling--hjalpmedel/undersokningar-och-provtagning/kroppsundersokningar/kroppsundersokning/) den. Det kan göra ont.

Om läkaren misstänker att skelettet är skadat görs en [röntgenundersökning](https://www.1177.se/behandling--hjalpmedel/undersokningar-och-provtagning/bildundersokningar-och-rontgen/skelettrontgen/) av armen. Det brukar inte göra ont.

Som förälder eller närstående kan du vara med under undersökningen. Men du måste ta på dig ett skyddande förkläde eller gå ut ur rummet när röntgenbilderna tas.

Behandling
----------

Behandling
----------

Behandlingen som du får beror på var skadan sitter och om benbitarna ligger på rätt plats. Även till exempel ålder eller om du har andra sjukdomar kan spela in i beslutet.

En del behöver vara [sjukskrivna](https://www.1177.se/sa-fungerar-varden/kostnader-och-ersattningar/ekonomiskt-stod-nar-du-ar-sjuk/) efter ett benbrott. Det varierar och beror på skadan och vilken typ av arbete du har.

### Läker ofta av sig själv

De flesta benbrott i överarmen läker utan att det behövs en operation.

Skador uppe vid axeln läker ofta utan att behöva rättas till. Du kan få en så kallad slynga som går runt nacken och handleden som låter överarmen hänga fritt. Det brukar räcka för att få [benbrottet i axeln](https://www.1177.se/olyckor--skador/skador-pa-armar-och-ben/benbrott-i-axeln/) eller nära axeln att läka i ett bra läge.

Om [din axel har hoppat ur led](https://www.1177.se/olyckor--skador/skador-pa-armar-och-ben/axeln-ur-led/) kan den oftast läggas på plats igen på akutmottagningen efter att du fått smärtstillande läkemedel.

### Du kan bli gipsad

Om benet har gått sönder mitt på överarmsbenet eller närmare armbågen kan du bli [gipsad](https://www.1177.se/behandling--hjalpmedel/fler-behandlingar/att-bli-gipsad/) eller få en typ av skena som kallas ortos. Den håller benbrottet på plats medan det läker. Du får komma tillbaka på en kontroll med röntgen efter en till två veckor, för att se att benbitarna fortsätter ligga på plats.

### Operation

Du kan behöva opereras om benbitarna behöver rättas till.

Vid en operation kan det bli nödvändigt att sätta in till exempel en platta, skruvar, metallstift eller en så kallad märgspik för att hålla benet på plats. I vissa fall kan det även bli aktuellt att ersätta den trasiga leden med en konstgjord led, en protes. Vilket alternativ som läkaren väljer beror på flera saker.  
  
Benbrott nära armbågen måste oftare opereras än benbrott vid axeln.

### Barn kan behöva sövas

Barn som har fått en skada som behöver rättas till brukar [sövas](https://www.1177.se/behandling--hjalpmedel/operationer/fore-och-efter-operation/narkos/) innan [operationen](https://www.1177.se/behandling--hjalpmedel/operationer/fore-och-efter-operation/nar-barn-ska-opereras/).

Innan barnet sövs är det viktigt att magsäcken är så tom som möjligt så att hen inte riskerar att kräkas under narkosen. Det är därför du inte ska ge barnet något att äta eller dricka innan ni åker till sjukhuset.

Barnet körs sedan i sin säng till en så kallad uppvakningsavdelning. Som förälder eller närstående kan du sitta bredvid sängen under tiden. En del barn kan må illa när de vaknar.

Barn kan vanligtvis åka hem från sjukhuset samma dag. Men om det gör mycket ont eller om barnet blivit sövd kan hen behöva stanna på sjukhus en natt. Benet röntgas efter gipsningen för att läkaren ska kunna se att det ligger rätt.

### Efter behandlingen

När läkaren bedömer att skadan verkar läka som den ska och att benbrottet är stabilt tas [gips](https://www.1177.se/behandling--hjalpmedel/fler-behandlingar/att-bli-gipsad/) eller ortos bort.

Det varierar hur lång tid det tar innan du kan röra armen som vanligt igen. Det beror på din ålder, hur skadan såg ut och vilken form du var i innan skadan. Vissa får inte helt tillbaka till den rörlighet och styrka de hade innan skadan.

Barn brukar återfå full rörlighet och styrka snabbare än vuxna. Ett barn som har opererats i armbågen eller överarmen brukar kunna vara med på idrotten i skolan efter åtta till tio veckor.

### Bra med fysioterapi

Efter att benbrottet har läkt är det bra att träffa en fysioterapeut, oavsett om man har varit gipsad eller opererad.

Hur kan jag minska risken för benbrott?
---------------------------------------

Hur kan jag minska risken för benbrott?
---------------------------------------

Det är svårt att förebygga skador som inträffar när barn leker. Men det kan även vara svårt för vuxna att förebygga denna typ av skador.

Du kan ha nytta av att minska risken för [fall](https://www.1177.se/olyckor--skador/skador-pa-overkropp-och-hofter/fallskador/) hemma om du är äldre.

Läs mer om [barnsäkerhet](https://www.1177.se/barn--gravid/att-ta-hand-om-barn/barnsakerhet/sakerhet-for-barn/).

### Fysisk aktivitet och bra kost kan ge starkare skelett

Du kan förebygga benbrott genom att hålla ditt skelett starkt genom hela livet. Det gör du till exempel genom att röra på dig regelbundet, gärna utomhus. Du behöver också äta hälsosam kost. Det här är viktigt oavsett din ålder.

Att undvika [rökning](https://www.1177.se/liv--halsa/tobak-och-alkohol/tobak/rokning-och-snusning/) och [alkohol](https://www.1177.se/sjukdomar--besvar/beroende-och-skadligt-bruk/alkoholberoende/) bidrar också till ett starkare skelett.

Påverka och delta i din vård
----------------------------

Påverka och delta i din vård
----------------------------

Du kan [söka vård på vilken vårdcentral eller öppen specialistmottagning](https://www.1177.se/sa-fungerar-varden/att-valja-vardmottagning/valja-vardmottagning/) du vill i hela landet. Ibland krävs det [remiss](https://www.1177.se/sa-fungerar-varden/att-valja-vardmottagning/remiss/) till den öppna specialiserade vården.

### Informationen ska gå att förstå

Du ska få vara delaktig i din vård. För att kunna vara det behöver du [förstå informationen](https://www.1177.se/sa-fungerar-varden/var-med-och-bestam-om-din-vard/patientlagen/) som du får av vårdpersonalen. Ställ frågor om det behövs. Du ska till exempel få information om behandlingsalternativ och [hur länge du kan behöva vänta på vård](https://www.1177.se/sa-fungerar-varden/lagar-och-bestammelser/vardgaranti/).

Du har möjlighet att [få hjälp av en tolk om du inte pratar svenska](https://www.1177.se/sa-fungerar-varden/vard-om-du-kommer-fran-ett-annat-land/tolkning-till-mitt-sprak/). Du har också [möjlighet att få hjälp av en tolk om du till exempel har en hörselnedsättning](https://www.1177.se/undersokning-behandling/hjalpmedel/hjalpmedel-for-kognition-och-kommunikation/tolktjanster-vid-funktionsnedsattning/).

Du som behöver [hjälpmedel](https://www.1177.se/undersokning-behandling/hjalpmedel/) ska få information om vad som finns. Du ska också få veta hur du ska göra för att få ett hjälpmedel.

### Barn ska vara delaktiga

Det finns ingen åldersgräns när ett barn får vara med och bestämma i en vårdsituation. Barnets rätt att bestämma själv hänger ihop med barnets mognad. Ju äldre barnet är desto viktigare är det att hen får vara [delaktig i sin vård](https://www.1177.se/sa-fungerar-varden/var-med-och-bestam-om-din-vard/barns-och-vardnadshavares-rattigheter-i-varden/), att hen själv deltar i diskussioner och beslut om behandlingen. Det blir särskilt viktigt under tonåren.

### Så kan du förbereda barnet hemma

Både du och barnet kan ha funderingar och frågor inför ett besök i vården. Det är bra om [ni kan förbereda er hemma](https://www.1177.se/barn--gravid/vard-och-stod-for-barn/forbereda-barn-for-besok-i-varden/). Det finns olika tips beroende på hur gammal barnet är.

Tipsa & dela artikeln
---------------------

*   Dela via mejl
*   Kopiera länk
*   Skriv ut sidan
    
    Skriv ut
    ========
    
    Stäng
    
    Vad vill du skriva ut?
    ----------------------
    
    Delar av sidan
    
    Hela sidan
    
    Välj vilka delar du vill skriva ut
    
    Rubrik
    
    Inledning
    
    Symtom
    
    När och var ska jag...
    
    Vad kan jag göra själv?
    
    Vad händer i kroppen?
    
    Undersökningar
    
    Behandling
    
    Hur kan jag minska risken...
    
    Påverka och delta i din...
    
    Om innehållet
    
    Skriv ut valda delar
    

Senast uppdaterad:

2024-01-31

Redaktör:

1177.se, nationella redaktionen

Granskare:

Joel Westholm, läkare, specialist i ortopedi, Södertälje sjukhus

Illustratör:

Kari Toverud, certifierad medicinsk illustratör

Fotograf:

Jenny Hallström, 1177.se, nationella redaktionen

Hitta på sidan
--------------

*   [Symtom](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/#section-11970)
*   [När och var ska jag söka vård?](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/#section-11971)
*   [Vad kan jag göra själv?](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/#section-11972)
*   [Vad händer i kroppen?](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/#section-11975)
*   [Undersökningar](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/#section-11973)
*   [Behandling](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/#section-11974)
*   [Hur kan jag minska risken för benbrott?](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/#section-117800)
*   [Påverka och delta i din vård](https://www.1177.se/olyckor--skador/skador-pa-armar-och-ben/benbrott-i-armbagen-och-overarmen/#section-117806)

Mer på 1177.se
--------------

### [Så fungerar skelett och leder](https://www.1177.se/liv--halsa/sa-fungerar-kroppen/skelett-och-leder/)

Skelettet håller oss upprätta, skyddar våra inre organ och är fäste för musklerna. Skelettets ben hålls ihop med leder. I lederna kan benen röra sig mot varandra. Det gör att hela kroppen kan röra sig.

### [Benbrott i handled och underarm](https://www.1177.se/olyckor--skador/skador-pa-hander-och-fotter/benbrott-i-handled-och-underarm/)

En bruten handled eller underarm läker oftast efter några veckor med gips, men en del kan behöva opereras.
