Filename: hostblasor.md
Title: Höstblåsor är en virusinfektion som är vanligast hos barn under tio år, men även vuxna kan få sjukdomen. Infektionen orsakar blåsor framför allt i munnen. Blåsorna kan vara besvärliga, men går över av sig själv inom en vecka.
URL Source: https://www.1177.se/barn--gravid/vanliga-besvar-och-sjukdomar-hos-barn/hostblasor/

Symtom
------

Symtom
------

Det är vanligt att först få [feber](https://www.1177.se/sjukdomar--besvar/infektioner/feber/feber-hos-barn/) och [halsont](https://www.1177.se/sjukdomar--besvar/ogon-oron-nasa-och-hals/hals/ont-i-halsen/) i ett par dagar. Sedan kommer små blåsor i munnen och halsen. En del barn mår illa.

Blåsorna i munnen gör ofta ont. Det kan därför vara svårt att äta och dricka.

### Utslag på kroppen

En del kan få utslag på kroppen, till exempel på följande ställen:

*   händerna
*   fötterna
*   stjärten
*   armarna
*   benen
*   magen.

Utslagen är små och röda och kan ibland utvecklas till blåsor. Utslagen kan klia.

Det kan också bildas höstblåsor under naglarna, men det är ovanligt.

Vad kan jag göra själv?
-----------------------

Vad kan jag göra själv?
-----------------------

Det kan vara lättare att äta något som är kallt om det gör ont i munnen. Du kan till exempel prova yoghurt, kylda drycker eller glass. Avstå från sådant som är surt och salt.

Du kan ge ett barn receptfria smärtstillande läkemedel om hen har mycket besvär. Ring 1177 eller en vårdcentral innan du ger något läkemedel till barn som är yngre än sex månader.

När och var ska jag söka vård?
------------------------------

När och var ska jag söka vård?
------------------------------

De flesta som har höstblåsor behöver inte söka vård. Besvären brukar gå över av sig själv.

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om du tror att du har höstblåsor och något av följande stämmer:

*   Du eller ett barn har symtom som inte avtar inom sju till tio dagar.
*   Du eller ett barn har feber i mer än tre dagar.
*   Ett barn får inte i sig vätska.

Många mottagningar kan du kontakta genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/) och hjälp att bedöma symtom.

Behandling
----------

Behandling
----------

Det finns ingen särskild behandling mot höstblåsor. Besvären brukar gå över av sig själv inom en vecka.

Vad är höstblåsor
-----------------

Vad är höstblåsor
-----------------

Viruset som orsakar höstblåsor förekommer mest på sensommaren och hösten. Därför kallas infektionen för höstblåsor.

Viruset som orsakar höstblåsor är ett så kallat enterovirus. Det finns några olika typer av enterovirus som kan orsaka höstblåsor. Sjukdomen kallas ibland även för hand- fot- och munsjuka.

Det vanligaste är att få höstblåsor en gång. En del kan få sjukdomen igen, men då brukar den vara lindrigare än första gången.

Hur smittar höstblåsor?
-----------------------

Hur smittar höstblåsor?
-----------------------

Smittan sprids från person till person vid nära kontakt, till exempel om du tar i hand med någon som är sjuk. Det kan också smitta genom i luften när någon hostar eller nyser.

Sjukdomen smittar mest under de första dagarna av sjukdomen. Det tar ofta tre till sju dagar från det att du har blivit smittad till att du blir sjuk. Den tiden kallas för inkubationstiden.

En del kan ha viruset och sprida det vidare utan att själv ha några symtom.

### Ska barn stanna hemma?

Hur barnet mår avgör om hen ska vara hemma. När höstblåsor upptäcks på en förskola eller skola har smittan ofta redan spridits. Det är därför svårt att stoppa smittan genom att låta barn med blåsor vara hemma.

Barnet kan gå tillbaka till förskolan eller skolan om hen orkar vara i en barngrupp hela dagen och delta i de vanliga aktiviteterna. Hen ska också ha varit feberfri i ett dygn utan att ha tagit febernedsättande läkemedel.

*   [Feber hos barn](https://www.1177.se/sjukdomar--besvar/infektioner/feber/feber-hos-barn/)
*   [Utslag och hudförändringar hos barn – bildguide](https://www.1177.se/sjukdomar--besvar/hud-har-och-naglar/klada-utslag-och-eksem/utslag-och-hudforandringar-hos-barn---bildguide/)

Hitta på sidan
--------------

*   [Symtom](https://www.1177.se/barn--gravid/vanliga-besvar-och-sjukdomar-hos-barn/hostblasor/#section-13366)
*   [Vad kan jag göra själv?](https://www.1177.se/barn--gravid/vanliga-besvar-och-sjukdomar-hos-barn/hostblasor/#section-147905)
*   [När och var ska jag söka vård?](https://www.1177.se/barn--gravid/vanliga-besvar-och-sjukdomar-hos-barn/hostblasor/#section-13368)
*   [Behandling](https://www.1177.se/barn--gravid/vanliga-besvar-och-sjukdomar-hos-barn/hostblasor/#section-147907)
*   [Vad är höstblåsor](https://www.1177.se/barn--gravid/vanliga-besvar-och-sjukdomar-hos-barn/hostblasor/#section-147908)
*   [Hur smittar höstblåsor?](https://www.1177.se/barn--gravid/vanliga-besvar-och-sjukdomar-hos-barn/hostblasor/#section-13369)
*   [Påverka och delta i din vård](https://www.1177.se/barn--gravid/vanliga-besvar-och-sjukdomar-hos-barn/hostblasor/#section-147035)