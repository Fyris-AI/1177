Filename: sok-vard-pa-ratt-mottagning.md
Title: Det finns många olika slags mottagningar där du kan söka vård. Den här texten beskriver de vanligaste. Här får du också veta vilken mottagning som passar bäst beroende på vad du har för besvär eller behov.
URL Source: https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/

![Image 1: vårdpersonal som pratar med glad person](https://www.1177.se/globalassets/1177/nationell/media/fotografier/behandlingar-och-hjalpmedel/undersokningar-och-provtagningar/undersokning-vard6.jpg?saved=2025-04-08+09:44)

På en vårdcentral kan du få hjälp med många besvär. Det är nästan alltid vårdcentralen du ska kontakta först om du är sjuk eller har något besvär.

Vilka mottagningar som finns och vad de kallas kan vara olika på olika ställen i landet. I tjänsten [Hitta vård](https://www.1177.se/hitta-vard/) finns kontaktuppgifter till vårdmottagningar i hela landet.

Ibland behöver du inte söka vård
--------------------------------

Ibland behöver du inte söka vård
--------------------------------

Det är inte alla sjukdomar och besvär som kräver sjukvård. Ibland kan du behandla dig själv hemma. Här på [1177.se](https://www.1177.se/) kan du läsa mer om många sjukdomar och symtom och vad du kan göra själv.

Du kan alltid ringa 1177
------------------------

Du kan alltid ringa 1177
------------------------

Du kan ringa telefonnummer 1177 för att få [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/), om du är osäker på när du ska söka vård. Då hjälper en sjuksköterska till med att bedöma dina besvär. Du kan också få råd om vad du kan göra själv och råd om var du kan söka hjälp.

Du kan ringa telefonnummer 1177 dygnet runt.

Vårdcentralen
-------------

Vårdcentralen
-------------

En vårdcentral kan också kallas husläkarmottagning, familjeläkarmottagning, hälsocentral, hälsovårdscentral eller distriktsläkarmottagning.

Det är nästan alltid på vårdcentralen du ska söka vård när du är sjuk eller har något besvär. Vårdcentralen har ofta en egen sjukvårdsrådgivning som du kan ringa till.

På vårdcentralen kan du till exempel få hjälp med detta:

*   akuta sjukdomar, skador och besvär
*   psykisk ohälsa
*   kontroll av kroniska sjukdomar
*   provtagning
*   fysioterapi och rehabilitering.

På vårdcentralen kan du även få hjälp med att förebygga sjukdom. Här är exempel på vad du kan få:

*   [vaccinationer](https://www.1177.se/undersokning-behandling/vaccinationer/)
*   kostrådgivning och hjälp med att gå ner i vikt
*   [fysisk aktivitet på recept](https://www.1177.se/liv--halsa/fysisk-aktivitet-och-traning/far--fysisk-aktivitet-pa-recept/)
*   hjälp att [sluta röka](https://www.1177.se/liv--halsa/tobak-och-alkohol/tobak/hjalp-att-sluta-roka/) eller [dricka alkohol](https://www.1177.se/liv--halsa/tobak-och-alkohol/alkohol/sa-kan-du-andra-dina-alkoholvanor/).

Du får en [remiss](https://www.1177.se/sa-fungerar-varden/att-valja-vardmottagning/remiss/) till en annan mottagning om det behövs.

Här hittar du [vårdcentraler](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/?q=v%c3%a5rdcentral).

### Öppettider och kontakt

En vårdcentral har öppet på dagtid under vardagarna. Du kan söka direkt om det är bråttom, till exempel om du har ett sår som blöder. Annars är det oftast bäst att ringa först.

Hos många vårdcentraler kan du boka tid genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/). På vissa vårdcentraler kan du komma mellan vissa klockslag utan att ha bokat en tid.

Det brukar också gå att få rådgivning på telefon eller genom att logga in och kontakta mottagningen.

Ibland kan vårdcentralen ordna med hembesök.

Jouröppen mottagning
--------------------

Jouröppen mottagning
--------------------

En del vårdcentraler har en jouröppen mottagning för att ta emot akuta besvär även på kvällar, helger och ibland nätter. Du behöver oftast ringa först och boka tid. På en del håll i landet finns jourverksamheten på särskilda jourmottagningar, närakuter eller på sjukhusets akutmottagning.

Du söker till den jouröppna mottagningen om du har besvär som inte kan vänta. Gäller det livshotande tillstånd ska du i stället åka till en akutmottagning på ett sjukhus eller ringa 112.

Här kan du söka efter [jouröppna mottagningar](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/).

Akutmottagning
--------------

Akutmottagning
--------------

Du ska söka vård på en akutmottagning om du råkar ut för ett allvarligt olycksfall eller en plötslig svår sjukdom. Akutmottagningen finns på ett sjukhus och den är alltid öppen, dygnet runt.

### Ring 112

Ring telefonnummer 112 om du eller någon i din närhet plötsligt känner sig allvarligt sjuk eller har varit med om allvarlig olycka. En ambulans kommer om det behövs och tar med dig till akutmottagningen.

### Att själv ta sig till akutmottagningen

Ibland kan det gå snabbare att själv ta sig till akutmottagningen. Alla sjukhus har tydlig skyltning till akutmottagningen. Kör inte själv till akutmottagningen om du känner dig allvarligt sjuk.

### När ska jag inte åka till akutmottagningen?

Åk inte till akutmottagningen med lättare besvär. Akutmottagningen måste prioritera allvarliga sjukdomstillstånd och olyckor. Du får oftast vänta länge om du har lättare besvär. Du kan också bli hänvisad till en jourmottagning eller vårdcentral.

Ring telefonnummer 1177 om du är osäker på hur allvarligt ditt sjukdomstillstånd är. Då kan du rådgöra med en sjuksköterska.

Du väljer själv var du vill söka öppenvård
------------------------------------------

Du väljer själv var du vill söka öppenvård
------------------------------------------

Du kan själv välja mottagning för öppenvård. Öppenvård är all vård där du inte blir inlagd på sjukhus. Du kan alltså söka vård på vilken vårdcentral eller öppenvårdsmottagning du vill i hela landet.

När du behöver specialiserad öppenvård kan du behöva [remiss](https://www.1177.se/sa-fungerar-varden/att-valja-vardmottagning/remiss/).

[När du söker vård i en annan region](https://www.1177.se/sa-fungerar-varden/att-valja-vardmottagning/vard-i-en-annan-region/) får du öppenvård på samma villkor som de som är folkbokförda i den regionen. Men du som kommer från en annan region omfattas inte av [vårdgarantin](https://www.1177.se/sa-fungerar-varden/lagar-och-bestammelser/vardgaranti/) i den region du väljer.

[Här kan du läsa mer om patientlagen.](https://www.1177.se/sa-fungerar-varden/var-med-och-bestam-om-din-vard/patientlagen/) 

Videosamtal med vården
----------------------

Videosamtal med vården
----------------------

Vissa mottagningar erbjuder videosamtal. Då ser och pratar du med exempelvis en läkare eller barnmorska genom din dator, telefon eller surfplatta. Det varierar mellan mottagningarna vilka besvär som du kan få hjälp med.

[Läs mer om videosamtal med vården.](https://www.1177.se/om-1177/nar-du-loggar-in-pa-1177.se/det-har-kan-du-gora-nar-du-loggat-in/kontakta-varden-pa-natet/videosamtal-med-varden/)

Barnmorskemottagning
--------------------

Barnmorskemottagning
--------------------

En barnmorskemottagning kan också kallas mödravårdscentral, mvc eller kvinnohälsovård. Där kan du få hjälp med till exempel detta:

*   rådgivning eller recept på [preventivmedel](https://www.1177.se/liv--halsa/sexuell-halsa/skydd-mot-graviditet/preventivmedel--skydd-mot-graviditet/)
*   besök och kontroller under en [graviditet](https://www.1177.se/barn--gravid/graviditet/)
*   testning för olika könssjukdomar
*   gynekologisk [cellprovtagning](https://www.1177.se/undersokning-behandling/undersokningar-och-provtagning/upptack-och-forebygg-cancer/lamna-prov-for-att-upptacka-hpv-och-cellforandringar-i-livmoderhalsen/).

Mottagningen ligger ofta vid eller i närheten av en vårdcentral. Den kan också finnas i en så kallad familjecentral, där det också finns till exempel en öppen förskola och barnavårdscentral.

Här kan du hitta [barnmorskemottagningar](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---barnmorskemottagning/).

Förlossningsavdelning
---------------------

Förlossningsavdelning
---------------------

När du ska föda barn får du komma till en förlossningsavdelning. De har öppet dygnet runt. På barnmorskemottagningen informerar de om vilka förlossningsavdelningar som finns nära dig och hjälper dig att välja en.

När det är dags att föda ringer du till förlossningsavdelningen och får råd om när du ska åka in.

Förlossningsavdelningen brukar finnas på ett sjukhus. När barnet är fött kan du och barnet få flytta till BB, en sjukhusavdelning för nyfödda och nyförlösta. Ni kan också få åka hem.

[Här kan du söka efter förlossningavdelningar](https://www.1177.se/hitta-vard/).

Barnavårdscentral, BVC
----------------------

Barnavårdscentral, BVC
----------------------

[Barnavårdscentralen](https://www.1177.se/barn--gravid/vard-och-stod-for-barn/besok-pa-barnavardscentralen-bvc/) är till för alla barn upp till 6 år. Du går dit med barnet för till exempel följande:

*   hälsokontroller
*   vaccinationer
*   samtal om barns behov och utveckling
*   stöd och information om bland annat amning, mat, sömn, föräldrarollen och barnsäkerhet.

Oftast får du och barnet komma på en bokad tid. En del barnavårdscentraler har öppen mottagning vissa tider. Då kan du komma utan att beställa tid.

Barnavårdscentralen ligger ofta i närheten av vårdcentralen, eller i en familjecentral. Barnavårdscentralen kallas ofta för BVC.

Om ditt barn är sjuk ska du istället söka vård på en vårdcentral, eller en akutmottagning om det är allvarligt.

Här kan du hitta [barnavårdscentraler](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---bvc/).

Barnläkarmottagning
-------------------

Barnläkarmottagning
-------------------

De som arbetar på en barnläkarmottagning är specialister på barn och barnsjukdomar. Börja med att kontakta en vårdcentral om ditt barn är sjuk eller har besvär. Om det behövs kan ditt barn få [remiss](https://www.1177.se/sa-fungerar-varden/att-valja-vardmottagning/remiss/) till en barnläkarmottagning. Du kan också kontakta en barnläkarmottagning direkt, till exempel om barnet har en kronisk sjukdom.

En barnläkarmottagning kan också kallas barnmottagning eller barn- och ungdomsmottagning.

Barnläkarmottagningar finns inte i alla delar av landet. Då är barnsjukvården organiserad på något annat sätt. Kontakta i så fall en vårdcentral.

På en del ställen är barnläkarmottagningen bara för barn i vissa åldrar.

Här hittar du [barnläkarmottagningar](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---barnlakarmottagning-nara-mig/).

Barn- och ungdomspsykiatrin, bup
--------------------------------

Barn- och ungdomspsykiatrin, bup
--------------------------------

Barn- och ungdomspsykiatrin, bup, är till för barn och unga som mår psykiskt dåligt eller har en [neuropsykiatrisk funktionsnedsättning](https://www.1177.se/sjukdomar--besvar/hjarna-och-nerver/neuropsykiatriska-funktionsnedsattningar/) och behöver stöd eller vård. På de flesta ställen kan du kontakta bup direkt, men i vissa regioner behövs en remiss. Bup är till för barn och unga upp till 18 år.

Barn och unga som behöver psykiatriskt stöd eller vård kan också få hjälp på vårdcentralen. På en del ställen finns en barn- och ungdomsmedicinsk mottagning. Du kan börja med att söka vård på någon av dessa mottagningar.

Det enklaste sättet att kontakta bup är oftast att ringa. Ibland kan du fylla i ett kontaktformulär på mottagningens hemsida. I vissa regioner kan du kontakta bup genom att [logga in](https://www.1177.se/om-1177/nar-du-loggar-in-pa-1177.se/sa-loggar-du-in-pa-1177.se/att-logga-in-pa-1177.se/). Hos många mottagningar kan du få rådgivning på telefon.

Läs [mer om bup](https://www.1177.se/barn--gravid/vard-och-stod-for-barn/bup--barn--och-ungdomspsykiatrin/).

Här kan du söka fram [bup-mottagningar](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---bup/).

Ungdomsmottagning
-----------------

Ungdomsmottagning
-----------------

Ungdomsmottagningen finns för dig som är ung. Exakt vilka åldrar som är välkomna kan vara olika på olika mottagningar. På ungdomsmottagningen kan du få råd och samtal. Till exempel om du mår psykiskt dåligt och behöver hjälp och stöd. När det gäller frågor om sex kan du få hjälp med till exempel preventivmedel, graviditetstest, könssjukdomar eller samtal och rådgivning.

Ungdomsmottagningen kan också kallas för ungdomshälsan.

Läs mer på [umo.se](https://www.1177.se/lankbiblioteket/nationella-lankar/u/umo--startsida/umo---ungdomsmottagningen/), ungdomsmottagningen på nätet.

Här hittar du [ungdomsmottagningar](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---ungdomsmottagning-nara-mig/).

Specialistvård
--------------

Specialistvård
--------------

En specialistmottagning är anpassad för vård inom särskilda områden, till exempel hud, ögon, gynekologi eller öron-näsa-hals.

I vissa fall kan du kontakta mottagningarna direkt. I andra fall behöver du en remiss från en läkare på vårdcentralen. Du kan också skriva en egen vårdbegäran, även kallad egenremiss eller egenanmälan. Läs mer i texten om [remiss och egen vårdbegäran](https://www.1177.se/sa-fungerar-varden/att-valja-vardmottagning/remiss/).

Du kan söka efter specialistmottagningar i [Hitta vård](https://www.1177.se/hitta-vard/).

Psykiatrisk mottagning
----------------------

Psykiatrisk mottagning
----------------------

Du kan börja med att kontakta en vårdcentral om du har lättare psykiska besvär. Du som har svårare besvär kan söka vård på en psykiatrisk mottagning.

Läs mer om [psykisk hälsa](https://www.1177.se/liv--halsa/psykisk-halsa/).

Psykiatrisk akutmottagning
--------------------------

Psykiatrisk akutmottagning
--------------------------

Du ska söka hjälp direkt på en psykiatrisk akutmottagning eller ringa 112 om du mår mycket dåligt psykiskt och genast behöver hjälp.

Här hittar du [psykiatriska akutmottagningar](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---psykiatrisk-akutmottagning-nara-mig/).

Tandvårdsmottagning
-------------------

Tandvårdsmottagning
-------------------

Du kan välja vilken tandläkare eller tandhygienist du vill, på vilken ort du vill. Du kan välja att få din tandvård hos Folktandvården eller hos en privat mottagning.

Här kan du [hitta tandvård](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---tandvard-nara-mig/).

Hur mycket kostar det?
----------------------

Hur mycket kostar det?
----------------------

Det är olika hur mycket det kostar att få vård på olika mottagningar. Här kan du läsa mer om [patientavgifter](https://www.1177.se/sa-fungerar-varden/kostnader-och-ersattningar/patientavgifter/).

Hitta på sidan
--------------

*   [Ibland behöver du inte söka vård](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17975)
*   [Du kan alltid ringa 1177](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17976)
*   [Vårdcentralen](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17977)
*   [Jouröppen mottagning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17978)
*   [Akutmottagning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17979)
*   [Du väljer själv var du vill söka öppenvård](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17980)
*   [Videosamtal med vården](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-103534)
*   [Barnmorskemottagning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17981)
*   [Förlossningsavdelning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17983)
*   [Barnavårdscentral, BVC](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17982)
*   [Barnläkarmottagning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17989)
*   [Barn- och ungdomspsykiatrin, bup](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17984)
*   [Ungdomsmottagning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17985)
*   [Specialistvård](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17986)
*   [Psykiatrisk mottagning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17987)
*   [Psykiatrisk akutmottagning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17988)
*   [Tandvårdsmottagning](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17990)
*   [Hur mycket kostar det?](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17991)

### [Välja vårdmottagning](https://www.1177.se/sa-fungerar-varden/att-valja-vardmottagning/valja-vardmottagning/)

Du kan själv välja vilken vårdcentral eller vårdmottagning du vill gå till när du behöver öppenvård. Du kan välja att tillhöra en vårdcentral. Det kallas att lista sig. Vissa mottagningar kräver en remiss. Ibland kan du skriva en egen vårdbegäran för att boka tid på en mottagning.

### [Tips inför ditt besök i vården](https://www.1177.se/sa-fungerar-varden/var-med-och-bestam-om-din-vard/tips-infor-ditt-besok-i-varden/)

Genom att förbereda dig inför besöket kan du vara delaktig i din vård. Då kan du tillsammans med vårdpersonalen komma fram till den vård som passar bäst.

### [Om du inte är nöjd med vården](https://www.1177.se/sa-fungerar-varden/om-du-inte-ar-nojd/om-du-inte-ar-nojd-med-varden/)

Du kan lämna synpunkter eller klaga om du har varit med om något inom vården som du inte är nöjd med. Dina synpunkter kan bidra till att vården blir bättre och säkrare.