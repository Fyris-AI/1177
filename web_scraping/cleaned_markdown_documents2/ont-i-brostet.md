Filename: ont-i-brostet.md
Title: Ont i bröstet
URL Source: https://www.1177.se/sjukdomar--besvar/hjarta-och-blodkarl/ont-i-brostet/

1.  [Start](https://www.1177.se/)
2.  [Sjukdomar & besvär](https://www.1177.se/sjukdomar--besvar/)
3.  [Hjärta, blod och lymfkörtlar](https://www.1177.se/sjukdomar--besvar/hjarta-och-blodkarl/)
4.  [Ont i bröstet](https://www.1177.se/sjukdomar--besvar/hjarta-och-blodkarl/ont-i-brostet/)

[Hjärta, blod och lymfkörtlar](https://www.1177.se/sjukdomar--besvar/hjarta-och-blodkarl/)

Ont i bröstet
=============

Ont i bröstet beror ofta på att musklerna i bröstkorgen är överansträngda. Psykisk spänning kan också göra att du känner obehag i bröstet. Ibland kan bröstsmärtor bero på något allvarligt som kärlkramp eller hjärtinfarkt. Ring 112 om du får en stark smärta i bröstet som inte går över inom 15 minuter.

Olika typer av bröstsmärtor
---------------------------

Olika typer av bröstsmärtor
---------------------------

Bröstsmärtan kan kännas på olika sätt beroende på orsaken till att du har ont. Det kan också göra ont vid särskilda tillfällen, till exempel om du ligger på ett visst sätt eller om du anstränger dig fysiskt. Det här är några olika typer av bröstsmärtor:

*   Tryckande smärta, som känns som en tyngd på bröstet.
*   Krampartad smärta, som gör intensivt ont.
*   Huggande smärta, som ofta är kopplad till andning eller kroppsläge.
*   Smärta som strålar ut mot till exempel ryggen, armarna eller halsen.
*   Smärta som påverkar andningen.

När och var ska jag söka vård?
------------------------------

När och var ska jag söka vård?
------------------------------

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om du har ont i bröstet och är osäker på vad som orsakar bröstsmärtorna.

### Om det är bråttom

Ring 112 om något av följande stämmer för dig:

*   Du har en stark, tryckande eller krampartad smärta i bröstet som inte försvinner inom 15 minuter.
*   Du har en obehaglig känsla i bröstet som varar i mer än 15 minuter och som du inte vet vad den beror på.
*   Du har ont i bröstet och känner dig samtidigt andfådd, illamående, kallsvettig eller har oregelbundna hjärtslag.

Ring [telefonnummer 1177](https://www.1177.se/om-1177/nar-du-ringer-1177/nar-du-ringer-1177/) om du har ont i bröstet. Då kan du få hjälp att bedöma symtom eller hjälp med var du kan söka vård.

Vad kan ont i bröstet bero på?
------------------------------

Vad kan ont i bröstet bero på?
------------------------------

Ont i bröstet kan bero på många olika saker.

### Muskelspänningar som kan leda till inflammationer

Det finns många olika orsaker till muskelvärk. Flera olika typer av spänningstillstånd i bröstkorgens muskler kan ge bröstsmärtor och leda till [inflammationer](https://www.1177.se/sjukdomar--besvar/infektioner/infektion-och-inflammation/). Spänningarna kan göra att du får krampaktiga smärtor eller stickningar som strålar ut mot ryggen, nacken och axlarna.

### Psykiska orsaker

Spänningar i muskler är vanliga i samband med oro, [ångest](https://www.1177.se/sjukdomar--besvar/psykiska-sjukdomar-och-besvar/angest/angest--starka-kanslor-av-oro/) och nedstämdhet. Det kan göra att du får hjärtklappning, tryck över bröstet och andnöd. Långvarig psykisk spänning kan leda till muskelinflammationer i bröstkorgen och i andra muskler.

### Kärlkramp

Orsaken till att det gör ont i bröstet vid [kärlkramp](https://www.1177.se/sjukdomar--besvar/hjarta-och-blodkarl/blodkarl/karlkramp/) är oftast att ett eller flera av hjärtats kranskärl har fått [åderförfettning](https://www.1177.se/sjukdomar--besvar/hjarta-och-blodkarl/blodkarl/aderforfettning--aderforkalkning/). Kranskärlen blir då trängre och släpper igenom mindre blod till en del av hjärtat.

### Hjärtinfarkt

Vid en [hjärtinfarkt](https://www.1177.se/sjukdomar--besvar/hjarta-och-blodkarl/hjartbesvar-och-hjartfel/hjartinfarkt/) har förträngningen i blodkärlen lett till att det har blivit syrebrist i hjärtmuskeln.

### Hjärtsäcksinflammation och hjärtmuskelinflammation

En [hjärtsäcksinflammation](https://www.1177.se/sjukdomar--besvar/hjarta-och-blodkarl/inflammation-och-infektion-i-hjartat/hjartsacksinflammation/) kan uppstå av en virusinfektion. Du kan också ha [hjärtmuskelinflammation](https://www.1177.se/sjukdomar--besvar/hjarta-och-blodkarl/inflammation-och-infektion-i-hjartat/hjartmuskelinflammation/) samtidigt med hjärtsäcksinflammationen. Virusinfektionen innebär vanligtvis att du samtidigt har symtom av [influensa](https://www.1177.se/sjukdomar--besvar/infektioner/forkylning-och-influensa/influensa/) eller [halsont](https://www.1177.se/sjukdomar--besvar/ogon-oron-nasa-och-hals/hals/ont-i-halsen/). Men ibland kan du ha enbart inflammation i hjärtsäcken eller hjärtmuskeln.

### Hjärtmuskelsjukdom eller förstoring av hjärtat

Sjukdomen beror på att hjärtmuskeln växer på ett sätt som den inte ska göra. En vanlig orsak är [högt blodtryck](https://www.1177.se/sjukdomar--besvar/hjarta-och-blodkarl/blodtryck/hogt-blodtryck/).

### Blodpropp i lungan

Blodproppar kan bildas i [venerna](https://www.1177.se/liv--halsa/sa-fungerar-kroppen/hjarta-och-blodomlopp/), som är de blodkärl som för blodet tillbaka till hjärtat från kroppens olika delar. En del av en blodpropp eller hela blodproppen kan lossna och föras genom blodådrorna till lungornas blodkärl. De [blodproppar i lungorna](https://www.1177.se/sjukdomar--besvar/hjarta-och-blodkarl/blodkarl/blodpropp-i-lungan/) som då uppstår kallas lungembolier.

Blodproppar bildas ofta i benen men kan uppstå även i andra delar av kroppen. Risken att få [blodproppar i benen](https://www.1177.se/sjukdomar--besvar/hjarta-och-blodkarl/blodkarl/blodpropp-i-benet/) är större än vanligt under och efter en operation. Det är även större risk i samband med vissa andra sjukdomar, som till exempel tumörsjukdomar.

### Bristning av lungblåsor

Bristning av lungblåsor är vanligast om du är äldre och har en lungsjukdom som gör att de små lungblåsorna är förstorade. Bristningar kan förekomma även hos yngre, men då vanligtvis hos personer som idrottar.

### Lungsäcksinflammation

Ofta beror [lungsäcksinflammation](https://www.1177.se/sjukdomar--besvar/lungor-och-luftvagar/inflammation-och-infektion-ilungor-och-luftror/lungsacksinflammation/) på en virusinfektion. Men ibland kan den orsakas av [lunginflammation](https://www.1177.se/sjukdomar--besvar/lungor-och-luftvagar/inflammation-och-infektion-ilungor-och-luftror/lunginflammation/) eller av vissa allergiska sjukdomar.

### **Bristning av kärlväggen i stora** kroppspulsådern

[Kärlväggen kan brista på stora kroppspulsådern](https://www.1177.se/sjukdomar--besvar/hjarta-och-blodkarl/blodkarl/brack-pa-stora-kroppspulsadern-i-magen/), den så kallade aortan. En orsak till att det händer är åderförfettning men det kan också bero på en medfödd svaghet i själva kärlväggen.

### Andra orsaker som kan ge ont i bröstet

Du kan även få ont i bröstet av följande orsaker:

*   Vid så kallad [magsaftsreflux](https://www.1177.se/sjukdomar--besvar/mage-och-tarm/magsack-och-matstrupe/halsbranna--magsaftsreflux/) läcker syra från magsäcken upp i matstrupen. Slemhinnan i matstrupen  reagerar då med inflammation och kramp. Du kan också få sår i matstrupen.
*   Du kan få [magsår](https://www.1177.se/sjukdomar--besvar/mage-och-tarm/magsack-och-matstrupe/magsar/) i slemhinnan i magsäcken eller i tolvfingertarmen. 
*   Hårda [gallstenar](https://www.1177.se/sjukdomar--besvar/mage-och-tarm/lever-galla-och-bukspottkortel/gallsten/) kan bildas i gallblåsan. Gallstenar kan också leda till en inflammation i gallblåsan eller bukspottkörteln.
*   Tietzes sjukdom är en inflammation i bröstkorgsmuskler och i bröstbenets benhinna. Då gör det ofta ont om du trycker på bröstbenet
*   Åldersförändringarna i halsryggraden kan ge svår värk om det uppstår ett tryck på de nerver som går ut mellan halskotorna till armarna och bröstkorgen.
*   [Bältros](https://www.1177.se/sjukdomar--besvar/hud-har-och-naglar/infektioner-pa-huden/baltros/) orsakas av samma virus som vattkoppor och visar sig som utslag på huden.

Undersökningar och utredningar
------------------------------

Undersökningar och utredningar
------------------------------

[![Image 1: Person på motionscykel med elektroder fästa på kroppen. ](https://www.1177.se/globalassets/1177/nationell/media/fotografier/behandlingar-och-hjalpmedel/undersokningar-och-provtagningar/arbetsprov_.jpg?saved=2021-05-27+02:25&preset=low-res) Förstora bilden](https://www.1177.se/globalassets/1177/nationell/media/fotografier/behandlingar-och-hjalpmedel/undersokningar-och-provtagningar/arbetsprov_.jpg?saved=2021-05-27+02:25)

För att se hur hjärtat arbetar får du ofta göra ett arbetsprov då EKG registreras under ansträngning.

När du träffar läkaren får du beskriva dina symtom och om du har haft några sjukdomar tidigare. Hur du mår psykiskt har också betydelse för läkarens bedömning. Därför kan du till exempel också få berätta om dina relationer och vad du gör om dagarna.

Läkaren gör sedan en [kroppsundersökning](https://www.1177.se/undersokning-behandling/undersokningar-och-provtagning/kroppsundersokningar/kroppsundersokning/) och lyssnar på hjärtat. Du kan även få genomgå någon eller några av de följande undersökningarna beroende på vilka symtom du har.

### EKG och arbetsprov

För att se hur ditt hjärta arbetar tas ofta ett [EKG](https://www.1177.se/undersokning-behandling/undersokningar-och-provtagning/provtagning-och-matningar/matningar/ekg/). Ett EKG kan bland annat visa om du har haft en [hjärtinfarkt](https://www.1177.se/sjukdomar--besvar/hjarta-och-blodkarl/hjartbesvar-och-hjartfel/hjartinfarkt/). EKG visar också om hjärtat har syrebrist, som är ett tydligt tecken på [kärlkramp](https://www.1177.se/sjukdomar--besvar/hjarta-och-blodkarl/blodkarl/karlkramp/). Även störningar i hjärtrytmen som kan orsaka bröstsmärtor syns vid EKG.

Du får vanligtvis även göra ett [arbetsprov](https://www.1177.se/undersokning-behandling/undersokningar-och-provtagning/kroppsundersokningar/arbetsprov/) då EKG registreras före, under och efter ansträngning. Ibland får du genomgå en undersökning med [datortomograf](https://www.1177.se/undersokning-behandling/undersokningar-och-provtagning/bildundersokningar-och-rontgen/datortomografi/)i av hjärtats kranskärl i stället för arbetsprov.

### **Ultraljudsundersökning**

En [ultraljudsundersökning av hjärtat](https://www.1177.se/undersokning-behandling/undersokningar-och-provtagning/bildundersokningar-och-rontgen/undersokning-med-ultraljud/) kan bland annat visa om mängden vätska i hjärtsäcken har ökat. Det kan tyda på att du har en [hjärtsäcksinflammation](https://www.1177.se/sjukdomar--besvar/hjarta-och-blodkarl/inflammation-och-infektion-i-hjartat/hjartsacksinflammation/). Undersökningen kan också visa om det är fel på någon hjärtklaff eller på hjärtmuskeln.

### **Blodprover**

Blodprover kan visa om celler i hjärtat är skadade eller har dött av syrebrist.

### **Kranskärlsröntgen**

Genom en [kranskärlsröntgen](https://www.1177.se/undersokning-behandling/undersokningar-och-provtagning/bildundersokningar-och-rontgen/kranskarlsrontgen/) ser läkaren om du har förträngningar i blodkärlen som kan orsaka kärlkramp.

### **Undersökningar av lungorna**

Dina lungor [undersöks med röntgen](https://www.1177.se/undersokning-behandling/undersokningar-och-provtagning/bildundersokningar-och-rontgen/lungrontgen/) om läkaren misstänker en [lungsäcksinflammation](https://www.1177.se/sjukdomar--besvar/lungor-och-luftvagar/inflammation-och-infektion-ilungor-och-luftror/lungsacksinflammation/) eller att du har luft i lungsäcken på grund av en bristning i lungblåsor.

Någon av följande undersökningar kan bli aktuell för dig om det finns misstanke om en [blodpropp i lungan](https://www.1177.se/sjukdomar--besvar/hjarta-och-blodkarl/blodkarl/blodpropp-i-lungan/):

*   [datortomografi](https://www.1177.se/undersokning-behandling/undersokningar-och-provtagning/bildundersokningar-och-rontgen/datortomografi/)
*   [ultraljudsundersökning](https://www.1177.se/undersokning-behandling/undersokningar-och-provtagning/bildundersokningar-och-rontgen/undersokning-med-ultraljud/)
*   [skintigrafi](https://www.1177.se/undersokning-behandling/undersokningar-och-provtagning/bildundersokningar-och-rontgen/skintigrafi/)
*   [röntgen med kontrastmedel](https://www.1177.se/undersokning-behandling/undersokningar-och-provtagning/bildundersokningar-och-rontgen/rontgen/).

Det kan behövas fler undersökningar om läkaren misstänker att du har någon sjukdom.

Behandling
----------

Behandling
----------

Vilken behandling du får beror på vad som har orsakat dina bröstsmärtor. En tillfällig muskelinflammation behöver man vanligtvis inte få behandling för. Men vissa sjukdomar i hjärtat och lungorna kan behöva behandlas med en operation.

Påverka och delta i din vård
----------------------------

Påverka och delta i din vård
----------------------------

Du kan [söka vård](https://www.1177.se/sa-fungerar-varden/att-valja-vardmottagning/valja-vardmottagning/) på vilken vårdcentral du vill i hela landet. Du har också möjlighet att få en fast läkarkontakt på vårdcentralen.

### Informationen ska gå att förstå

Du ska vara delaktig i din vård och behandling. För att kunna vara det är det viktigt att du [förstår informationen du får](https://www.1177.se/sa-fungerar-varden/var-med-och-bestam-om-din-vard/patientlagen/) av vårdpersonalen. Ställ frågor om du inte förstår. Du ska till exempel få information om behandlingsalternativ och [hur länge du kan behöva vänta på vård och behandling.](https://www.1177.se/sa-fungerar-varden/lagar-och-bestammelser/vardgaranti/)

Du har möjlighet att få [hjälp av en tolk om du inte pratar svenska](https://www.1177.se/sa-fungerar-varden/vard-om-du-kommer-fran-ett-annat-land/tolkning-till-mitt-sprak/). Du har också möjlighet att få [hjälp av en tolk om du har en hörselnedsättning.](https://www.1177.se/undersokning-behandling/hjalpmedel/hjalpmedel-for-kognition-och-kommunikation/tolktjanster-vid-funktionsnedsattning/) 

Tipsa & dela artikeln
---------------------

*   Dela via mejl
*   Kopiera länk
*   Skriv ut sidan
    
    Skriv ut
    ========
    
    Stäng
    
    Vad vill du skriva ut?
    ----------------------
    
    Delar av sidan
    
    Hela sidan
    
    Välj vilka delar du vill skriva ut
    
    Rubrik
    
    Inledning
    
    Olika typer av bröstsmärtor
    
    När och var ska jag...
    
    Vad kan ont i bröstet...
    
    Undersökningar och utredningar
    
    Behandling
    
    Påverka och delta i din...
    
    Om innehållet
    
    Skriv ut valda delar
    

Senast uppdaterad:

2024-10-01

Redaktör:

1177.se, nationella redaktionen

Granskare:

Mårten Rosenqvist, professor i hjärtmedicin, Karolinska institutet, Institutionen för klinisk forskning, Danderyd

Fotograf:

Emmali Anséus, 1177.se, nationella redaktionen

Hitta på sidan
--------------

*   [Olika typer av bröstsmärtor](https://www.1177.se/sjukdomar--besvar/hjarta-och-blodkarl/ont-i-brostet/#section-97047)
*   [När och var ska jag söka vård?](https://www.1177.se/sjukdomar--besvar/hjarta-och-blodkarl/ont-i-brostet/#section-13130)
*   [Vad kan ont i bröstet bero på?](https://www.1177.se/sjukdomar--besvar/hjarta-och-blodkarl/ont-i-brostet/#section-13133)
*   [Undersökningar och utredningar](https://www.1177.se/sjukdomar--besvar/hjarta-och-blodkarl/ont-i-brostet/#section-13131)
*   [Behandling](https://www.1177.se/sjukdomar--besvar/hjarta-och-blodkarl/ont-i-brostet/#section-13132)
*   [Påverka och delta i din vård](https://www.1177.se/sjukdomar--besvar/hjarta-och-blodkarl/ont-i-brostet/#section-159429)
