Filename: sexlust-och-kathet.md
Title: Sexlust och kåthet
URL Source: https://www.1177.se/liv--halsa/sexuell-halsa/sexlust-och-kathet/

1.  [Start](https://www.1177.se/)
2.  [Liv & hälsa](https://www.1177.se/liv--halsa/)
3.  [Sexuell hälsa](https://www.1177.se/liv--halsa/sexuell-halsa/)
4.  [Sexlust och kåthet](https://www.1177.se/liv--halsa/sexuell-halsa/sexlust-och-kathet/)

[Sexuell hälsa](https://www.1177.se/liv--halsa/sexuell-halsa/)

Sexlust och kåthet
==================

Lust till sex kan variera från person till person, och vara olika stark i olika perioder av livet. Sexuell upphetsning kan starta i hjärnan av olika upplevelser och tankar. Upphetsningen kan också starta i kroppen genom beröring och smekningar, av dig själv eller någon annan.

![Image 1: Två personer som kysser och kramar varandra. ](https://www.1177.se/globalassets/1177/nationell/media/fotografier/halsa/sexuell-halsa/sexlust.jpg?saved=2021-05-27+02:24)

Sexlusten varierar i perioder genom livet. Du kan njuta av olika saker vid olika tillfällen och med olika personer.

Det är mycket som är skönt och som kan väcka sexlust. Olika händelser och situationer kan kännas på olika sätt. Något kan vara kittlande skönt, sprida ett välbehag eller kännas sensuellt. Något som du inte alls tänkt dig ska vara sexuellt kan bli det.

Du kan njuta av olika saker vid olika tillfällen, med olika personer och med dig själv.

Sexlusten varierar
------------------

Sexlusten varierar
------------------

De allra flesta föds med förmågan att känna lust och upphetsning, både fysiskt och psykiskt. Hos en del upptar sex en stor del av livet, för andra är det inte lika viktigt. Under vissa perioder kan du tänka mer på sex och ha lättare att bli upphetsad. Det är till exempel vanligt att känna sig extra intresserad av sex om man är nyförälskad och i puberteten.

Alla människor har olika mycket sexlust och det spelar ingen roll vilket kön man tillhör.

En del känner bara sexlust till personer de är kära i och andra kan känna sexlust utan att vara kär. Du har själv rätt att bestämma över din sexualitet och hur du vill att den ska uttryckas, så länge alla sexuella handlingar sker med samtycke och du inte skadar någon.

Sex ska vara på lika villkor.
-----------------------------

Sex ska vara på lika villkor.
-----------------------------

När det gäller att ha sex finns det många olika sätt att ha det på. All sex ska vara på lika villkor.

Att ha sex på lika villkor betyder att allas njutning är lika mycket värd, och att det ska kännas skönt och härligt både för dig och den eller de du har sex med före, under och efter sexet. Man kan känna upphetsning men ändå känna att det känns fel. Då ska man själv kunna avbryta det som sker.

Du behöver ha så kallat samtycke när du har sex med någon. Det betyder att den eller de du har sex med sagt eller visat att de vill ha sex. Du kan märka på olika sätt om någon vill. Ett sätt att få veta om någon är med på det som händer är att själv pausa lite och vänta in den andra personen, och se om hen tar initiativ till att fortsätta. Fråga personen om du är osäker. Samtycke kan ges genom att säga ja eller låta genom njutningsljud.

Det måste finns samtycke under hela tiden ni har sex. Någon av er kanske vill avbryta efter en stund. Eller ha sex på ett sätt, men inte ett annat. Till exempel kanske en av er vill ha smeksex, men inte samlag.

[Läs mer om samtycke på umo.se](https://www.1177.se/lankbiblioteket/nationella-lankar/u/umo--startsida/umo---samtycke/)

### Upptäck vad som fungerar för dig

Du ska göra det som känns bra för dig själv men inte så att det går emot vad någon annan vill. Det du gör ska inte kännas påtvingat eller jobbigt. Det är viktigt att känna att du själv kan vara med och bestämma över det som händer. Att berätta vad du vill eller lyssna på hur någon annan vill ha sex kan dessutom vara extra tändande och stärka självkänslan.

### Fantisera

Att fantisera kan vara ett sätt att njuta samtidigt som du tryggt och säkert styr vad som ska hända. Fantasier kan du plocka fram och njuta av när du vill. Att fantisera om något behöver inte betyda att du vill vara med om det på riktigt. Men en del kanske vill prova något i verkligheten.

Vad händer i kroppen när man blir sexuellt upphetsad
----------------------------------------------------

Vad händer i kroppen när man blir sexuellt upphetsad
----------------------------------------------------

[![Image 2: Kvinnans yttre könsorgan. Illustration.](https://www.1177.se/globalassets/1177/nationell/media/illustrationer/konsorgan-kvinna/kvinna_yttre_konsorgan.svg?saved=2021-05-27+02:52&preset=low-res) Förstora bilden](https://www.1177.se/globalassets/1177/nationell/media/illustrationer/konsorgan-kvinna/kvinna_yttre_konsorgan.svg?saved=2021-05-27+02:52)

I blygdläpparna, klitoris och runt slidöppningen finns svällkroppar som fylls med blod när du blir kåt.

Att känna sexuell lust gör att man blir upphetsad och kåt. Beroende på din hudfärg kan rodnader uppstå. Bröstvårtorna styvnar. Andningen blir snabbare, musklerna spänns och du kan börja svettas.

I blygdläpparna, klitoris, runt slidöppningen och i penisen finns svällkroppar som fylls med blod när du blir kåt.

Blygdläpparna och klitoris sväller. I slidan kommer en vätska som gör könet fuktigare. Slidan öppnas och blir större. Den ökade fuktigheten kallas lubrikation.

Penisen sväller och blir hård. Pungen dras ihop. Från penisen kommer det ofta lite genomskinlig vätska som fuktar ollonet.

[Läs mer om hur könsorganen fungerar.](https://www.1177.se/liv--halsa/sa-fungerar-kroppen/sa-fungerar-konsorganen/)

Vad händer under en orgasm?
---------------------------

Vad händer under en orgasm?
---------------------------

[![Image 4: Mannens yttre könsorgan. Illustration.](https://www.1177.se/globalassets/1177/nationell/media/illustrationer/konsorgan-man/konsorgan_manligt.svg?saved=2021-05-27+02:49&preset=low-res) Förstora bilden](https://www.1177.se/globalassets/1177/nationell/media/illustrationer/konsorgan-man/konsorgan_manligt.svg?saved=2021-05-27+02:49)

När personer som har en penis får utlösning drar musklerna ihop sig och hjälper till att spruta ut sädesvätska.

När du njuter av att vara sexuellt upphetsad byggs det upp en spänning i kroppen. Om du fortsätter att stimuleras blir det skönare och skönare. Till slut kan du få en orgasm. Då ökar andningen och blodflödet ännu mer. Den sexuella upphetsningen når sin höjdpunkt i regelbundna sammandragningar av musklerna i och runt underlivet. Du kan få en stark lyckokänsla i hela kroppen.

Hur länge sammandragningarna varar och hur lång tiden är mellan dem varierar. Alla upplever heller inte att de har sammandragningar. Det kan kännas olika starkt att få orgasm vid olika tillfällen.

Efter orgasmen kan en del känna sig avslappnade, lugna och kanske lite sömniga, medan andra känner sig pigga och energiska. Vissa kan få en ny orgasm kort efter att ha haft en orgasm, om de fortsätter att stimulera sig.

### Du kan träna upp din förmåga att få orgasm

Ofta brukar man lära sig att få orgasm genom att öva. Därför kan onani vara ett bra sätt att i lugn och ro ta reda på hur du fungerar och vad du tycker är skönt. Den kunskapen kan du sedan använda om du har sex med någon annan.

Det finns många saker du kan göra för att öka chansen att få orgasm. Här är några tips som du kan testa:

*   Fantisera om sex när du har sex, särskilt när du känner att du närmar dig en orgasm.
*   Träna bäckenbottenmusklerna med knipövningar, det gör att du får en ökad kontakt med den delen av kroppen.
*   Ha sex länge och låt upphetsningen byggas upp ordentligt i kroppen.
*   Utforska olika delar på kroppen som du kan röra och stimulera på skönt vis.
*   Stimulera flera ställen på kroppen samtidigt. Fokusera på det som känns riktigt skönt.
*   Använd en vibrator. Det finns många olika sorters vibratorer med olika styrkor av vibrationer.
*   Spänn kroppen när du känner att orgasmen närmar sig.

Vad som gör att man blir sexuellt upphetsad och får orgasm är olika för alla. Testa och känn efter vad som fungerar för dig.

### Huvudvärk vid orgasm

En del personer får [huvudvärk](https://www.1177.se/sjukdomar--besvar/hjarna-och-nerver/huvudvark-och-migran/huvudvark-hos-vuxna/) vid orgasm. Den brukar börja ganska plötsligt och vara pulserande. Huvudvärken brukar släppa ganska snart efter orgasmen.

Kontakta en vårdcentral om du får huvudvärk i samband med orgasm och huvudvärken inte försvinner trots att det gått flera timmar.

### Du kan få en utlösning

Utlösning innebär att det kommer vätska från könsorganet. Orgasmen är den sköna känslan som kan komma samtidigt. Vissa gånger kan du få bara utlösning och andra gånger kan du få bara orgasm.

Det är olika hur lång tid det tar att få orgasm. En del har svårt att få orgasm tillsammans med någon annan. Man kan behöva känna sig trygg i en relation innan man kan få orgasm tillsammans med någon annan.

Det kan också handla om en vana, att du vet hur du får orgasm när du onanerar men inte är lika van att få det i sällskap av någon annan.

### Utlösning när du har en penis

Från penisen kommer det ofta först en genomskinlig vätska ur urinröret som kallas försats. Försatsen fuktar ollonet och vidgar, smörjer och rengör urinröret. Försatsen kan också innehålla lite spermier.

När personer som har en penis får utlösning drar musklerna ihop sig och hjälper till att spruta ut sädesvätska. Sädesvätskan kallas också för sperma eller sats. Det är en blandning av olika vätskor från sädesblåsorna och prostatakörteln. Själva spermierna utgör egentligen bara en liten del av utlösningen.

### Utlösning när du har en slida

Det kan också spruta ut en vätskestråle ur urinröret. Vätskan är tunn, vit och har en söt smak. Mängden varierar alltifrån några droppar till cirka en tesked. Det kallas ibland för fontänorgasm eller sprutorgasm.

Kroppen kan reagera av sig själv
--------------------------------

Kroppen kan reagera av sig själv
--------------------------------

Du kan också få erektion eller bli svullen och våt utan att vara upphetsad. Det händer till exempel när du sover och det kan ske flera gånger varje natt. Då slappnar kroppen av och svällkropparna i könsorganet fylls med blod på samma sätt som vid sexuell upphetsning.

Det kan också hända att du får stånd eller blir fuktigare i könet om du sitter på något som skakar – till exempel en cykelsadel på en grusväg eller på sätet på en buss som skakar.

En penis kan bli hård och resa sig eller så kan man bli fuktig i slidan under ett [sexuellt övergrepp eller en våldtäkt.](https://www.1177.se/liv--halsa/vald-overgrepp-och-sexuella-trakasserier/valdtakt-sexuella-overgrepp-och-andra-sexualbrott/) Det kan även leda till en orgasm. Det är en kroppslig reaktion som man inte kan styra över själv. Det betyder inte att man är med på det som sker.

Det finns mycket som kan påverka sexlusten
------------------------------------------

Det finns mycket som kan påverka sexlusten
------------------------------------------

Sex, kroppen och livet i övrigt hänger ihop. Att du inte har någon sexlust eller har svårt att genomföra en sexuell aktivitet kan vara en signal om att något inte står rätt till och att du behöver hjälp. Exempel på vad som kan påverka sexlusten och din fysiska förmåga till att ha sex:

*   [Du dricker alkohol](https://www.1177.se/liv--halsa/tobak-och-alkohol/alkohol/sa-paverkas-kroppen-av-alkohol/). Alkohol kan påverka den del av nervsystemet som styr erektionen.
*   [Du använder nikotin](https://www.1177.se/liv--halsa/tobak-och-alkohol/tobak/rokning-och-snusning/), till exempel genom att röka eller snusa. Nikotin drar ihop blodkärl och gör det svårt för blod att komma ut i könsorganens svällkroppar. Det gör att penisen inte blir erigerad och att slidan inte blir fuktig.
*   [Du känner dig stressad.](https://www.1177.se/liv--halsa/stresshantering-och-somn/stress/) Stress stör de hormoner som styr sexlusten. Kanske har du för mycket att göra, har relationsproblem eller är orolig över någonting?
*   Du har negativa tankar om dig själv, din kropp och känner att du inte duger. Då kan det vara svårt att förstå hur någon annan kan tända på en. 
*   Du är en del av en relation som inte är bra.
*   Du har varit med om en traumatisk händelse som påverkar din sexlust eller förmåga att njuta av sex.
*   Du har en sjukdom som påverkar din fysiska eller psykiska förmåga att ha sex.
*   Du tar läkemedel som kan göra att sexlusten minskar. Om du är osäker på hur ett läkemedel påverkar sexlusten kan du fråga läkaren som skrev ut det.

När och var ska jag söka vård
-----------------------------

När och var ska jag söka vård
-----------------------------

Du kan få hjälp på en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/), eller en sex- och samlevnadsmottagning om du känner dig orolig över din sexlust.

[Du kan kontakta de flesta mottagningar genom att logga in.](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/)

Du som är ung kan kontakta en ungdomsmottagning.

Du kan också få hjälp från en förening som exempelvis en tjejjour, vissa mansmottagningar, [RFSU](https://www.1177.se/lankbiblioteket/nationella-lankar/r/rfsu/) eller [RFSL](https://www.1177.se/lankbiblioteket/nationella-lankar/r/rfsl/).

Asexualitet
-----------

Asexualitet
-----------

Om du inte har någon sexlust eller något intresse av att ha sex kan du definiera dig som asexuell.

Olika personer är asexuella på olika sätt. Asexualitet kan till exempel innebära att du inte tänder sexuellt på andra personer. Men det kan också handla om att du inte har så mycket sexlust eller inte är intresserad av att ha sex med någon annan.

En del ser asexualitet som sin sexuella läggning. Vissa som är asexuella definierar sig som homoromantiska, heteroromantiska eller biromantiska. Då handlar det inte om vilka man vill ha sex med, utan om vilka man blir kär i eller vill vara ihop med.

Att vara asexuell kan betyda att:

*   Du inte känner någon sexlust alls.
*   Du känner dig attraherad av andra men väljer att inte ha sex.
*   Du kan ha sex med dig själv genom att onanera men du vill inte ha sex med andra. Onanin behöver inte alltid vara sexuellt laddad.
*   Du varken vill onanera eller ha sex.
*   Du tycker om att kramas och kyssas.

[Asexuell/Aromantisk Gemenskap](https://www.1177.se/lankbiblioteket/nationella-lankar/n/natverket-asexuellaromantisk-gemenskap/) är en förening där du kan få kontakt med andra asexuella.

[Du kan läsa mer om asexualitet på UMO.se.](https://www.1177.se/lankbiblioteket/nationella-lankar/u/umo--startsida/umo---asexualitet/)

Sex vid sjukdom, skada eller funktionsnedsättning
-------------------------------------------------

Sex vid sjukdom, skada eller funktionsnedsättning
-------------------------------------------------

Många människor med sjukdom, skada eller funktionsnedsättning har sex på ett sätt som känns skönt, men ibland kan sexualiteten påverkas.

Du kan få hjälp om du upplever att din sexlust blir ett problem i din vardag. En läkare kan förklara varför problemet uppstått. Hen kan också ge praktiska råd. Många sexuella problem kan behandlas medicinskt eller med samtal med en kurator, psykolog eller psykoterapeut.

Det finns många bra sexhjälpmedel för dig som har nedsatt känsel. Det finns kunskapscenter för personer med funktionsnedsättningar, arbetsterapeuter eller sjukgymnaster med särskild kunskap inom området. Du kan också få hjälp på en sex- och samlevnadsmottagning.

[Läs mer om cancer och sexualitet.](https://www.1177.se/sjukdomar--besvar/cancer/att-leva-med-cancer/cancer-och-sexualitet/)

Sexlust när man inte vill
-------------------------

Sexlust när man inte vill
-------------------------

Det kan vara bra att prata med någon om du märker att du tänder på sådant som du inte vill tända på. Det går att lära sig att kontrollera sexuella handlingar.

[PrevenTell](https://www.1177.se/lankbiblioteket/nationella-lankar/p/preventell---hjalplinjen-vid-oonskad-sexualitet/) är en nationell hjälplinje som du kan kontakta om något av följande stämmer in på dig:

*   Du upplever att du har tappat kontrollen över din sexualitet.
*   Du känner oro för tankar och handlingar.
*   Du är rädd att göra dig själv eller andra illa.

Läs mer på andra webbplatser
----------------------------

*   [RFSU - Upplysning på olika språk](https://www.1177.se/lankbiblioteket/nationella-lankar/r/rfsu/rfsu---upplysning-pa-olika-sprak/)

Tipsa & dela artikeln
---------------------

*   Dela via mejl
*   Kopiera länk
*   Skriv ut sidan
    
    Skriv ut
    ========
    
    Stäng
    
    Vad vill du skriva ut?
    ----------------------
    
    Delar av sidan
    
    Hela sidan
    
    Välj vilka delar du vill skriva ut
    
    Rubrik
    
    Inledning
    
    Bild
    
    Det är mycket som är...
    
    Sexlusten varierar
    
    Sex ska vara på lika...
    
    Vad händer i kroppen när...
    
    Vad händer under en orgasm?
    
    Kroppen kan reagera av sig...
    
    Det finns mycket som kan...
    
    När och var ska jag...
    
    Asexualitet
    
    Sex vid sjukdom, skada eller...
    
    Sexlust när man inte vill
    
    Läs mer på andra webbplatser
    
    Om innehållet
    
    Skriv ut valda delar
    

Senast uppdaterad:

2023-10-11

Redaktör:

1177.se, nationella redaktionen

Granskare:

Kalle Norwald, socionom, psykoterapeut och auktoriserad sexolog, Stockholm

Illustratör:

Kari Toverud, certifierad medicinsk illustratör

Fotograf:

Emma Hasselgren, 1177.se, nationella redaktionen

Hitta på sidan
--------------

*   [Sexlusten varierar](https://www.1177.se/liv--halsa/sexuell-halsa/sexlust-och-kathet/#section-18636)
*   [Sex ska vara på lika villkor.](https://www.1177.se/liv--halsa/sexuell-halsa/sexlust-och-kathet/#section-171400)
*   [Vad händer i kroppen när man blir sexuellt upphetsad](https://www.1177.se/liv--halsa/sexuell-halsa/sexlust-och-kathet/#section-171402)
*   [Vad händer under en orgasm?](https://www.1177.se/liv--halsa/sexuell-halsa/sexlust-och-kathet/#section-171407)
*   [Kroppen kan reagera av sig själv](https://www.1177.se/liv--halsa/sexuell-halsa/sexlust-och-kathet/#section-18638)
*   [Det finns mycket som kan påverka sexlusten](https://www.1177.se/liv--halsa/sexuell-halsa/sexlust-och-kathet/#section-18642)
*   [När och var ska jag söka vård](https://www.1177.se/liv--halsa/sexuell-halsa/sexlust-och-kathet/#section-18643)
*   [Asexualitet](https://www.1177.se/liv--halsa/sexuell-halsa/sexlust-och-kathet/#section-171415)
*   [Sex vid sjukdom, skada eller funktionsnedsättning](https://www.1177.se/liv--halsa/sexuell-halsa/sexlust-och-kathet/#section-18644)
*   [Sexlust när man inte vill](https://www.1177.se/liv--halsa/sexuell-halsa/sexlust-och-kathet/#section-18645)

Mer på 1177.se
--------------

### [Könsidentitet och sexuell läggning](https://www.1177.se/liv--halsa/konsidentitet-och-sexuell-laggning/)

Här hittar du information om sexualitet och relationer.

### [Skydd mot könssjukdomar](https://www.1177.se/liv--halsa/sexuell-halsa/skydd-mot-konssjukdomar/)

Kondom och femidom skyddar mot könssjukdomar. Använd kondom eller femidom om du har vaginala eller anala samlag med någon annan.

### [Skydd mot graviditet](https://www.1177.se/liv--halsa/sexuell-halsa/skydd-mot-graviditet/)

Det finns olika sätt att skydda sig mot oönskad graviditet. Kondom och femidom är de enda metoderna som också skyddar mot könssjukdomar.

### [Sex under graviditeten](https://www.1177.se/barn--gravid/graviditet/livsstil-och-halsa-under-graviditeten/sex-under-graviditeten/)

Det är inte farligt att ha sex eller att onanera om graviditeten är normal.
