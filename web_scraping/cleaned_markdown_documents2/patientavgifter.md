Filename: patientavgifter.md
Title: Du får oftast betala en avgift när du besöker vården. Hur mycket du får betala beror bland annat på vilken typ av vård du får. Vissa besök i vården är avgiftsfria. Det finns också en gräns för hur mycket du behöver betala för vård, det kallas för högkostnadsskydd.
URL Source: https://www.1177.se/sa-fungerar-varden/kostnader-och-ersattningar/patientavgifter/

Vad får jag betala?
-------------------

Vad får jag betala?
-------------------

Hälso- och sjukvården i Sverige finansieras till största delen genom skatten till regioner och kommuner. Det innebär att den avgift som du betalar vid exempelvis ett läkarbesök bara är en liten del av vad det faktiskt kostar.

I den helt privata vården som inte finansieras genom någon region får du betala hela kostnaden själv. Det gäller till exempel vid plastikkirurgi som inte är medicinskt motiverad och vid operationer vid brytningsfel i ögat som inte är medicinskt motiverade.

### Avgifterna kan variera i olika regioner 

Regionerna kan i stort sett själva bestämma vilka avgifter du ska betala. Men avgifterna är oftast ganska lika i de olika regionerna.

Det här gäller för den offentliga vården och för privata vårdgivare som har avtal med en region:

*   Du betalar de patientavgifter som gäller i den region där du får vården. Det gäller även för dig som väljer vård i en annan region än den där du är folkbokförd.
*   Vissa regioner tar ut en avgift för transporter med ambulans eller helikopter.
*   En del regioner betalar tillbaka besöksavgiften om du har fått vänta en viss tid efter din utsatta besökstid.
*   Du kan även bli skyldig att betala besöksavgiften om du inte kommer till den avtalade tiden, och inte har avbokat eller ändrat den.   

[Här kan du läsa mer om vad som gäller för dig som är svensk medborgare men bor utomlands och som söker vård i Sverige](https://www.1177.se/sa-fungerar-varden/vard-om-du-kommer-fran-ett-annat-land/vard-i-sverige-om-du-ar-utlandssvensk/).

### Andra vårdgivare kan ha andra avgifter

Den vård som ges av sjuksköterskor inom den kommunala hälso- och sjukvården har andra avgifter.

Du som har en privat sjukvårdsförsäkring eller en sjukvårdsförsäkring genom din arbetsgivare kan ha andra avgifter och villkor för vården när du använder dig av försäkringen.

Avgiftsfri hälso- och sjukvård
------------------------------

Avgiftsfri hälso- och sjukvård
------------------------------

Viss hälso- och sjukvård är helt avgiftsfri. Du får däremot betala för de läkemedel som skrivs ut under dessa besök.

Här följer exempel på vård som är avgiftsfri:

*   Besök på [barnavårdscentraler](https://www.1177.se/barn--gravid/vard-och-stod-for-barn/besok-pa-barnavardscentralen-bvc/), BVC, är avgiftsfria.
*   Besök på [barnmorskemottagningar](https://www.1177.se/barn--gravid/graviditet/undersokningar-under-graviditeten/besok-pa-barnmorskemottagningen/) för gravida är avgiftsfria.
*   De undersökningar med [mammografi](https://www.1177.se/undersokning-behandling/undersokningar-och-provtagning/upptack-och-forebygg-cancer/regelbunden-mammografi-for-att-upptacka-brostcancer/) som [kvinnor](https://www.1177.se/om-1177/1177.se/vad-vi-menar-nar-vi-skriver-kvinna-och-man/) över 40 år regelbundet kallas till är avgiftsfria.
*   De [gynekologiska cellprovtagningar](https://www.1177.se/undersokning-behandling/undersokningar-och-provtagning/upptack-och-forebygg-cancer/lamna-prov-for-att-upptacka-hpv-och-cellforandringar-i-livmoderhalsen/) som kvinnor över 23 år regelbundet kallas till är avgiftsfria.
*   Du som har fyllt 85 år eller är äldre betalar ingen avgift i öppenvården. 
*   I de flesta regioner betalar barn och ungdomar fram till 20-årsdagen inte någon avgift i öppenvården, till exempel vid besök på en vårdcentral eller en ungdomsmottagning. I vissa regioner gäller andra åldersgränser. 
*   I elevhälsan betalar du eller ditt barn inte någon besöksavgift. De vaccinationer som erbjuds där är avgiftsfria.
*   Du som har en så kallad [allmänfarlig sjukdom](https://www.1177.se/sa-fungerar-varden/lagar-och-bestammelser/lagar-i-varden/smittskyddslagen/) behöver inte betala för undersökningar, vård och behandling som minskar risken för smittspridning.

Olika högkostnadsskydd
----------------------

Olika högkostnadsskydd
----------------------

Det finns olika typer av kostnadsskydd för dig som behöver mycket vård. Det innebär att du efter att du har betalat en viss summa betalar mindre eller inte behöver betala alls för vården.

### Högkostnadsskydd inom öppenvården

Det finns ett högsta belopp för hur mycket du behöver betala för hälso- och sjukvård i öppenvården under ett år. Öppenvård är all vård som inte kräver att du blir inlagd på sjukhus. Det kan till exempel vara besök hos allmänläkare eller sjuksköterska på en vårdcentral. Högkostnadsskyddet gäller också om du söker vård i en annan region än där du bor.

Läs mer om [högkostnadsskyddet för öppenvård](https://www.1177.se/sa-fungerar-varden/kostnader-och-ersattningar/hogkostnadsskydd-for-oppenvard/).

### Högkostnadsskydd när du är inlagd på sjukhus

Du som är inlagd på sjukhus betalar en avgift som enligt lag får vara högst 130 kronor per dygn. I vissa regioner finns det ytterligare begränsningar i hur mycket du behöver betala när du är inlagd på sjukhus, till exempel om du är inlagd under en längre tid.

### Högkostnadsskydd för läkemedel

De flesta receptbelagda läkemedel och vissa receptfria läkemedel ingår i högkostnadsskyddet för läkemedel.

Läkemedel inom högkostnadsskyddet är kostnadsfria för barn under 18 år.

Läs mer om [högkostnadsskydd för läkemedel](https://www.1177.se/undersokning-behandling/behandling-med-lakemedel/att-fa-recept-och-att-kopa-lakemedel/lakemedel-pa-recept--kostnader/).

### Övriga högkostnadsskydd

Det finns också högkostnadsskydd för [sjukresor](https://www.1177.se/sa-fungerar-varden/sjukresor-och-fardtjanst/sjukresor/) och tekniska hjälpmedel som bestäms av regionerna. Det betyder att reglerna kan variera mellan olika regioner.

Avgifter inom tandvård
----------------------

Avgifter inom tandvård
----------------------

Tandvården är avgiftsfri till och med det år du fyller 19 år.

I tandvården gäller andra regler för avgifter och ett annat högkostnadsskydd än inom hälso- och sjukvården. Du betalar en större del av kostnaden själv.

Vid bland annat vissa sjukdomar och funktionsnedsättningar kan du få tandvård till samma avgifter som i öppna hälso- och sjukvården.

[Här kan du läsa mer om tandvårdsstödet och avgifter vid tandvård](https://www.1177.se/sa-fungerar-varden/kostnader-och-ersattningar/kostnader-och-ersattningar-inom-tandvard/vad-kostar-tandvard/).

Avgifter om du är från ett annat land
-------------------------------------

Avgifter om du är från ett annat land
-------------------------------------

Du behöver ett europeiskt sjukförsäkringskort om du kommer från ett annat EU-land, ett EES-land eller Schweiz. Det kallas också EU-kort och visar att du har rätt till akut, nödvändig vård till vanlig patientavgift i Sverige. Har du inte det kan du få betala hela vårdkostnaden själv.

Du som vill ha planerad vård som inte är akut och inte vill betala mer än patientavgiften behöver ha ett intyg som visar att ditt hemland betalar vården.

Du som kommer från något land utanför EU, EES och Schweiz får nästan alltid betala hela vårdkostnaden själv, oavsett om det handlar om akut eller planerad vård

[Här kan du läsa mer om vård av personer från andra länder](https://www.1177.se/sa-fungerar-varden/vard-om-du-kommer-fran-ett-annat-land/vard-av-personer-fran-annat-land/).

### Asylsökande och personer som vistas i Sverige utan tillstånd

För dig om är vuxen och söker asyl i Sverige gäller särskilda regler. Detsamma gäller om du vistas i Sverige utan tillstånd. Barn som är yngre än 18 år ska erbjudas hälso- och sjukvård på samma villkor som alla andra barn som är bosatta i regionen.

[Här kan du läsa mer om vård om du är asylsökande eller saknar tillstånd för att vistas i Sverige](https://www.1177.se/sa-fungerar-varden/vard-om-du-kommer-fran-ett-annat-land/vard-om-du-ar-asylsokande-eller-saknar-tillstand-for-att-vistas-i-sverige/).

Hitta på sidan
--------------

*   [Vad får jag betala?](https://www.1177.se/sa-fungerar-varden/kostnader-och-ersattningar/patientavgifter/#section-18104)
*   [Avgiftsfri hälso- och sjukvård](https://www.1177.se/sa-fungerar-varden/kostnader-och-ersattningar/patientavgifter/#section-18105)
*   [Olika högkostnadsskydd](https://www.1177.se/sa-fungerar-varden/kostnader-och-ersattningar/patientavgifter/#section-18106)
*   [Avgifter inom tandvård](https://www.1177.se/sa-fungerar-varden/kostnader-och-ersattningar/patientavgifter/#section-18108)
*   [Avgifter om du är från ett annat land](https://www.1177.se/sa-fungerar-varden/kostnader-och-ersattningar/patientavgifter/#section-18109)
*   [Om du inte är nöjd](https://www.1177.se/sa-fungerar-varden/kostnader-och-ersattningar/patientavgifter/#section-18111)

### [Vårdgaranti](https://www.1177.se/sa-fungerar-varden/lagar-och-bestammelser/vardgaranti/)

Du har alltid rätt att få en medicinsk bedömning när du kontaktar vården. Vårdgarantin styr så att du får den vård som vårdpersonalen bedömer att du ska få inom en viss tid. Den som har störst behov av vård får den alltid först.

### [Vård utomlands](https://www.1177.se/sa-fungerar-varden/vard-vid-resa-utomlands/vard-utomlands/)

Om du blir sjuk och behöver vård i ett land utanför Sverige gäller olika regler beroende på vilket land du är i och hur snabbt du behöver få vård.

### [Vad kostar tandvård?](https://www.1177.se/sa-fungerar-varden/kostnader-och-ersattningar/kostnader-och-ersattningar-inom-tandvard/vad-kostar-tandvard/)

Vad du betalar för tandvård varierar mellan olika mottagningar. Därför kan det löna sig att jämföra priser innan du väljer tandläkare eller tandhygienist.

### [Läkemedel på recept – kostnader](https://www.1177.se/undersokning-behandling/behandling-med-lakemedel/att-fa-recept-och-att-kopa-lakemedel/lakemedel-pa-recept--kostnader/)

Staten ger ekonomiskt stöd när du behöver läkemedel och en del andra varor vid vissa sjukdomar. Det kallas för att staten subventionerar. De flesta läkemedel som skrivs ut på recept är subventionerade. Detta skydd mot höga kostnader kallas i dagligt tal för högkostnadsskyddet.