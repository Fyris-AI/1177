Filename: blojutslag.md
Title: Barn kan ibland få röda utslag på huden under blöjan. Utslagen går ofta över om du tvättar och håller torrt. Går det inte över bör du söka vård.
URL Source: https://www.1177.se/barn--gravid/vanliga-besvar-och-sjukdomar-hos-barn/blojutslag/

Blöjutslag är utslag eller eksem som beror på att huden har haft kontakt med kiss och bajs, och att det har varit varmt och fuktigt. Det är vanligt med blöjutslag om barnet bajsar löst eller har diarré.

Symtom
------

Symtom
------

När barn får blöjutslag har de röda och torra utslag på huden där blöjan brukar sitta. Den röda färgtonen syns tydligare i ljusare hud än i mörkare.

Huden kan ibland klia och bli mycket röd och glansig. Det kan bero på en svampinfektion.

Det är ovanligt men ibland kan utslagen bli som öppna sår som det kommer vätska ur.

Barn kan också få så kallade [böjveckseksem](https://www.1177.se/sjukdomar--besvar/hud-har-och-naglar/klada-utslag-och-eksem/atopiskt-eksem--bojveckseksem/).

Vad kan jag göra själv?
-----------------------

Vad kan jag göra själv?
-----------------------

Byt blöja så snart som möjligt om barnet har bajsat. Byt blöja ofta om hen bara har kissat.

Använd tillräckligt stora blöjor. Det ska finnas plats för luft mellan huden och blöjan.

Så här sköter du barnets hud när du byter blöjan:

*   Tvätta försiktigt med ljummet vatten och mjuk tvättlapp. Du kan använda barnolja eller olivolja tillsammans med vatten, det är mjukare för barnets hud. Använd inte våtservetter.
*   Torka torrt eller låt huden lufttorka efter att du har tvättat. Torka försiktigt, klapptorka gärna.
*   Låt barnet ligga utan blöja på torrt underlag och lufta stjärten.
*   Smörj huden med zinksalva vid varje blöjbyte. På barnavårdscentralen, BVC och apotek kan du få råd om olika salvor.

Genom att följa råden kan du också undvika att barnet får blöjutslag.

När och var ska jag söka vård?
------------------------------

När och var ska jag söka vård?
------------------------------

Blöjutslag går oftast över av att lufta och smörja med zinksalva.

Kontakta [barnavårdscentralen, BVC](https://www.1177.se/hitta-vard/?caretype=Barnav%c3%a5rdscentral,+BVC&s=name&lat=&lng=), eller en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om något av detta gäller:

*   Utslagen minskar inte efter några dagars behandling, eller de blir mer rött eller sårigt.
*   Utslagen sprider sig till delar av kroppen som inte täcks av blöjan.

Många mottagningar kan du [kontakta genom att logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Ibland kan det räcka att du ringer, chattar eller [videosamtalar](https://www.1177.se/om-1177/nar-du-loggar-in-pa-1177.se/det-har-kan-du-gora-nar-du-loggat-in/kontakta-varden-pa-natet/videosamtal-med-varden/) med en sjuksköterska på BVC för att få hjälp.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då får du hjälp att bedöma symtom och råd om vad du kan göra själv eller var du kan söka vård.

Undersökningar och utredningar
------------------------------

Undersökningar och utredningar
------------------------------

Behöver barnet undersökas blir hen undersökt av en sjuksköterska eller en läkare.

Behandling om blöjutslaget inte går över
----------------------------------------

Behandling om blöjutslaget inte går över
----------------------------------------

Barnet kan behöva ytterligare behandling om utslaget inte läker.

Behandlingen brukar då vara att smörja med salva som innehåller kortison och svampmedel. Sjuksköterskan eller läkaren berättar vilken salva du ska köpa.

Kommer det vätska ur utslagen brukar behandlingen vara att badda med alsollösning. Den kyler ner huden och gör att utslagen dras samman och torkar ut. Sjuksköterskan eller läkaren ger råd om hur du ska göra.

Hitta på sidan
--------------

*   [Symtom](https://www.1177.se/barn--gravid/vanliga-besvar-och-sjukdomar-hos-barn/blojutslag/#section-11693)
*   [Vad kan jag göra själv?](https://www.1177.se/barn--gravid/vanliga-besvar-och-sjukdomar-hos-barn/blojutslag/#section-11694)
*   [När och var ska jag söka vård?](https://www.1177.se/barn--gravid/vanliga-besvar-och-sjukdomar-hos-barn/blojutslag/#section-11695)
*   [Undersökningar och utredningar](https://www.1177.se/barn--gravid/vanliga-besvar-och-sjukdomar-hos-barn/blojutslag/#section-127116)
*   [Behandling om blöjutslaget inte går över](https://www.1177.se/barn--gravid/vanliga-besvar-och-sjukdomar-hos-barn/blojutslag/#section-127117)
*   [Du ska förstå informationen](https://www.1177.se/barn--gravid/vanliga-besvar-och-sjukdomar-hos-barn/blojutslag/#section-11696)

### [Ta hand om ett nyfött barn](https://www.1177.se/barn--gravid/att-skota-ett-nyfott-barn/ta-hand-om-ett-nyfott-barn/)

Här finns information om den allra första tiden i barnets liv. Läs om allt från hur du bär och lyfter, byter blöja och sköter barnets naglar till hur du skyddar ditt barn på olika sätt.

### [Atopiskt eksem – böjveckseksem](https://www.1177.se/sjukdomar--besvar/hud-har-och-naglar/klada-utslag-och-eksem/atopiskt-eksem--bojveckseksem/)

Atopiskt eksem är en hudsjukdom som är vanlig hos små barn. Den visar sig som torra, röda och kliande utslag. Det finns en hel del du kan göra själv för att lindra besvären. Du kan få behandling med läkemedel.

### [Diarré hos barn](https://www.1177.se/barn--gravid/vanliga-besvar-och-sjukdomar-hos-barn/diarre-hos-barn/)

Diarré hos barn kan bero på olika saker. Vanligast är att barnet har fått en virusinfektion i form av en magsjuka.