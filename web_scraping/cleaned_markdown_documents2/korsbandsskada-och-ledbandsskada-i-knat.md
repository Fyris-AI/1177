Filename: korsbandsskada-och-ledbandsskada-i-knat.md
Title: Du kan skada korsbandet om du vrider knät kraftigt. Ledbanden skadas oftast om knät vrids eller böjs åt sidan. Det kan till exempel hända när du spelar fotboll, åker skidor eller om du ramlar. De flesta blir bra med fysioterapi.
URL Source: https://www.1177.se/olyckor--skador/skador-pa-armar-och-ben/korsbandsskada-och-ledbandsskada-i-knat/

Vad är en korsbandsskada och ledbandsskada i knät?
--------------------------------------------------

Vad är en korsbandsskada och ledbandsskada i knät?
--------------------------------------------------

Knäleden består av skelett, brosk, menisker och ledband. Du har två korsband som hjälper till att stabilisera knät och att hålla samman lårbenet med underbenet. Det är vanligare att skada det främre korsbandet, som brukar gå av helt eller delvis.

På knäledens insida och utsida finns ledband som hindrar knät från att vika sig inåt eller utåt.

Skadan händer oftast i samband med idrottsaktiviteter som till exempel fotboll eller utförsåkning på skidor. Skadan kan också uppstå i samband med ett fall.

Besvären brukar komma direkt efter själva skadan men även först senare, till exempel när du börjar med någon fysisk aktivitet.

Symtom
------

Symtom
------

När du har skadat korsbandet kan det kännas som att något går sönder i knät. Det gör mycket ont. Knät brukar också svullna kraftigt inom några timmar och du får svårt att stödja på benet.

Efter några dagar eller veckor har du inte lika ont och svullnaden har gått ned. Då är det i stället vanligt att knät känns ostadigt när du går och att det kan kännas som att knät viker sig när du går nerför trappor.

Om du skadar ledbandet i knät gör det ont direkt, och då blir smärtan värre när du belastar knät. Vid en större skada kan knät kännas ostadigt i vardagen och vid träning.

När och var ska jag söka vård?
------------------------------

När och var ska jag söka vård?
------------------------------

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om du misstänker att du har skadat korsbandet eller ledbandet och har besvär. Många mottagningar kan du kontakta genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/) och hjälp att bedöma symtom.

### Om det är bråttom

Kontakta genast en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jouröppen mottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) om du får väldigt ont, har svårt att gå eller om knät svullnar kraftigt. Om det inte går eller är stängt, sök vård på en akutmottagning.

Behandling
----------

Behandling
----------

Behandlingen av korsbandsskada och ledbandsskada i knät beror främst på var skadan sitter och hur allvarlig den är.

### **Korsbandsskada**

Det är vanligt att du får gå med kryckor och ta [smärtstillande läkemedel](https://www.1177.se/undersokning-behandling/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/) i ett par veckor efter skadan. Fysioterapi är den viktigaste behandlingen för att du ska bli bra.

Med hjälp av fysioterapi kan du träna upp knät så att det fungerar bra trots att korsbandet är skadat. De flesta blir bra med träning inom ett år, men en del kan ha besvär även efter att skadan har läkt.

#### **Ibland behövs en operation**

Du kan behöva bli opererad. Vid operationen tas en sena från benet och fästs i knät för att ersätta det skadade korsbandet.

Det är vanligt att behöva använda kryckor och ta smärtstillande läkemedel i början efter skadan. Du ska belasta på benet. Träning med hjälp av fysioterapeut är den viktigaste behandlingen för att du ska få rörelseförmågan tillbaka.

Läs mer om [artroskopi](https://www.1177.se/undersokning-behandling/undersokningar-och-provtagning/undersokning-och-behandling-med-titthalsteknik/artroskopi/) och [korsbandsoperation](https://www.1177.se/undersokning-behandling/operationer/operationer-av-kna-och-hofter/korsbandsoperation/).

### **Ledbandsskada**

Om knät känns väldigt ostadigt kan du behöva ha ett knäskydd i upp till sex veckor. Med hjälp av en fysioterapeut kan du träna upp knät så att det blir starkt igen. De flesta blir bra inom sex månader, men tiden kan variera beroende på skadan.

De flesta blir bra utan att behöva opereras.

### [Så fungerar skelett och leder](https://www.1177.se/liv--halsa/sa-fungerar-kroppen/skelett-och-leder/)

Skelettet håller oss upprätta, skyddar våra inre organ och är fäste för musklerna. Skelettets ben hålls ihop med leder. I lederna kan benen röra sig mot varandra. Det gör att hela kroppen kan röra sig.

### [Korsbandsoperation](https://www.1177.se/undersokning-behandling/operationer/operationer-av-kna-och-hofter/korsbandsoperation/)

Du kan behöva opereras för att ersätta ett skadat korsband. Det gäller framför allt om du håller på med idrotter där belastningen på knät är stor. Det nya korsbandet görs av en annan sena från ditt ben. Efter operationen fungerar knät oftast som vanligt igen.

### [När du ringer 1177](https://www.1177.se/om-1177/nar-du-ringer-1177/nar-du-ringer-1177/)

1177 är ett nationellt telefonnummer för sjukvårdsrådgivning. Du kan ringa dygnet runt. Sjuksköterskorna som svarar bedömer ditt behov av vård, ger dig råd och vägleder till lämplig vårdmottagning när så behövs.