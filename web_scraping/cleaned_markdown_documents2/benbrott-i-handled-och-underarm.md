Filename: benbrott-i-handled-och-underarm.md
Title: Den vanligaste orsaken till att man bryter handleden eller underarmen är att man faller och tar emot sig med handen. Skadan läker oftast efter några veckor med gips, men en del kan behöva opereras.
URL Source: https://www.1177.se/olyckor--skador/skador-pa-hander-och-fotter/benbrott-i-handled-och-underarm/

Risken att skada handleden eller underarmen ökar med åldern, eftersom [skelettet blir skörare](https://www.1177.se/sjukdomar--besvar/skelett-leder-och-muskler/benskorhet---osteoporos/) med tiden. Därför är det vanligare att äldre skadar sig när de [faller](https://www.1177.se/olyckor--skador/skador-pa-overkropp-och-hofter/fallskador/) och att kvinnor bryter handleden. Det beror på att benskörhet är vanligare hos kvinnor än hos [män](https://www.1177.se/om-1177/1177.se/vad-vi-menar-nar-vi-skriver-kvinna-och-man/).

Symtom
------

Symtom
------

Följande symtom är vanliga om du har brutit ett ben i handleden eller underarmen:

*   Det gör ont.
*   Du är svullen runt benbrottet.
*   Du har svårt att röra armen eller handleden.

Besvären kan variera mycket beroende på hur stor skadan är.

Det går ofta ganska bra att röra på fingrarna om du har brutit handleden. Det kan göra mycket ont att röra handleden.

Barn som bryter underarmen har ont när de rör armen. Armen kan vara vinklad. Ibland kan skadan bryta igenom huden så att skelettet syns. Barnet kan försöka hålla den skadade armen stilla med hjälp av sin andra arm.

När och var ska jag söka vård?
------------------------------

När och var ska jag söka vård?
------------------------------

Kontakta genast en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jourmottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) om handleden eller underarmen är svullen och du har mycket ont efter att ha ramlat. Samma gäller om ett barn har ramlat, har ont och inte vill använda armen.

Sök vård på en akutmottagning om det är stängt på vårdcentralen eller den jouröppna mottagningen. Om skadan uppstår mitt i natten eller långt från sjukhus kan du utan risk vänta några timmar med att söka vård.

### Om det är bråttom

Ring 112 om skadan har brutit igenom huden i underarmen och skelettet syns.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/) och hjälp med var du kan söka vård.

Många mottagningar kan du kontakta genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/). 

Vad kan jag göra själv?
-----------------------

Vad kan jag göra själv?
-----------------------

För att lindra smärtan kan du linda handleden med en elastisk binda, eller låta din hand och arm vila i en så kallad mitella. En mitella kan du göra själv genom att vika en sjal till en trekant och knyta den bakom nacken. Viktigast är att det känns bekvämt.

### Receptfria läkemedel mot smärta

Du kan ta [receptfria smärtstillande läkemedel](https://www.1177.se/behandling--hjalpmedel/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/) om du har ont.

### Barn ska inte äta eller dricka

Ibland kan barn behöva [sövas](https://www.1177.se/undersokning-behandling/operationer/fore-och-efter-operation/narkos/#section-10541) under behandlingen. Därför är det viktigt att barnet inte äter något innan ni sökt vård. Det beror på att barnet kan kräkas under tiden hen är sövd.

Du kan ge barnet [receptfria smärtstillande läkemedel](https://www.1177.se/behandling--hjalpmedel/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/) som innehåller paracetamol, även om hen måste vara fastande.

Läs mer: [Att ge läkemedel till barn](https://www.1177.se/undersokning-behandling/behandling-med-lakemedel/rad-om-lakemedel/att-ge-lakemedel-till-barn/).

Vad händer i kroppen?
---------------------

Vad händer i kroppen?
---------------------

I underarmen finns både strålbenet och armbågsbenet. Strålbenet går från armbågen ner till handleden på samma sida som tummen. Armbågsbenet går ner till handleden på samma sida som lillfingret.

Det är olika hur allvarligt en skada på handleden är. Det kan till exempel vara en spricka som läker ganska snabbt. Men det kan också vara en svårare skada som kan behöva opereras och tar lång tid att läka.

Läs mer om [skelett och leder](https://www.1177.se/liv--halsa/sa-fungerar-kroppen/skelett-och-leder/).

### Barn får andra skador än vuxna

Både barn och vuxna kan bryta armar och ben. Men de får oftast olika typer av skador.

Några skillnader mellan barn och vuxna:

*   Hos barn är ofta senor och muskelfästen starkare än själva skelettet de fäster i. Därför får barn oftare en skelettskada i situationer där en vuxen skulle få en skada på sena eller muskelfäste.
*   Barn kan få skador där skelettet inte bryts av utan bara böjs. Det beror på att skelettet är mjukare. Dessa skador behandlas som vanliga benbrott.
*   Vissa delar av barns skelett är mjukare och porösare än andra. I dessa delar kan barnet få förskjutningar. Även dessa skador behandlas som vanliga benbrott.
*   Barnets skelett förändras under uppväxten. Det innebär att skador ibland kan rätta till sig av sig själv när kroppen växer.

Läkningen går mycket fortare hos barn än hos vuxna och därför är behandlingstiden kortare.

Ibland kan barn få en skada när armbågens ben kommer lite snett, men inte hamnar helt ur led. Det kallas för pigluxation. Skadan uppstår när armen dras i sin längdriktning. Det kan till exempel vara om du drar barnet hastigt till dig genom att ta tag i underarmen och drar, eller om du håller barnet i handen och hen kastar sig åt sidan.

### Benbrottet läker

När benet läker bildas det nytt mjukt ben runt benbrottet. Det ger stabilitet. I början kan det kännas som en hård knöl. Det mjukare benet blir till vanlig benvävnad inom ett år.

Undersökningar
--------------

Undersökningar
--------------

Läkaren [undersöker](https://www.1177.se/behandling--hjalpmedel/undersokningar-och-provtagning/kroppsundersokningar/kroppsundersokning/) dig genom att känna på armen. Det kan göra ont.

En [röntgenundersökning](https://www.1177.se/behandling--hjalpmedel/undersokningar-och-provtagning/bildundersokningar-och-rontgen/skelettrontgen/) görs om läkaren misstänker att skelettet är skadat. Det brukar inte göra ont.

Som förälder eller närstående kan du vara med under undersökningen. Du måste ta på dig ett skyddande förkläde eller gå ut ur rummet när röntgenbilderna tas.

Behandling av vuxna
-------------------

Behandling av vuxna
-------------------

Behandlingen av benbrott i underarmen eller handleden beror främst på om benbitarna ligger fel eller inte. Barn och vuxna behandlas på lite olika sätt.

### En lindrig skada behöver ofta inte opereras

Vid en lindrig skada eller spricka brukar det räcka med att du får en [gipsskena](https://www.1177.se/behandling--hjalpmedel/fler-behandlingar/att-bli-gipsad/). Den ger stabilitet och lindrar smärtan. Det vanligaste är att behöva ha gipsskenan i cirka fyra veckor.

### Benbrottet kan läggas till rätta

Benbrottet i handleden kan behöva läggas till rätta om benbitarna ligger fel. Då får du först [lokalbedövning](https://www.1177.se/behandling--hjalpmedel/behandling-med-lakemedel/behandlingar-med-lakemedel/lokalbedovning/). Sedan lägger läkaren benbitarna till rätta genom att dra i armen och trycka benbitarna på plats.

Du får sedan en gipsskena över underarmen och handen, men fingrarna är fria. Du behöver ha gips i cirka fyra veckor.

Efter ungefär tio dagar brukar du behöva [röntgas](https://www.1177.se/behandling--hjalpmedel/undersokningar-och-provtagning/bildundersokningar-och-rontgen/skelettrontgen/) igen för att se att den läker som den ska.

### Vissa skador kan behöva opereras

Vid en svårare skada kan du behöva bli [opererad](https://www.1177.se/behandling--hjalpmedel/operationer/fore-och-efter-operation/). Då får du lokalbedövning eller [narkos](https://www.1177.se/behandling--hjalpmedel/operationer/fore-och-efter-operation/narkos/).

Operationen kan sedan göras på olika sätt beroende på hur skadan ser ut. Du kan till exempel behöva få metallstift, en metallställning eller en platta med skruvar fastsatta i benet för att hålla det i rätt position. Ibland används en kombination av olika metoder.

### Gipset tas bort efter några veckor

När du har opererats med metallstift tas dessa bort tillsammans med gipset efter cirka fem veckor.

Om du har opererats med en platta och skruvar får dessa sitta kvar, men gipset tas bort cirka två till fyra veckor efter operationen.

### **Du kan få ett stöd för handleden**

När gipset tagits bort kan du få ett stöd för handleden. Det är en typ av [ortos.](https://www.1177.se/undersokning-behandling/hjalpmedel/stod-for-skelett-och-leder/ortoser--stod-for-leder-och-skelett/) Stödet hjälper mot smärta genom att hålla handleden mer stabil under några veckor.

### Du kan vara stel

Handen är ofta mycket stel efter att gipset har tagits bort. Det kan göra ont att röra handleden. Det är vanligt att den fortfarande är svullen. Om du har mycket ont kan det hjälpa att ta [receptfria smärtstillande läkemedel](https://www.1177.se/behandling--hjalpmedel/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/).

### Träning efteråt

Det är viktigt att du tränar den skadade handen efteråt. Träna alla rörelser som du vanligtvis kan göra. Men undvik tyngre belastning som att bära matkassar under ett par veckor.

Du får träningstips och instruktioner på mottagningen där du opererades. Du kan också kontakta en arbetsterapeut eller en fysioterapeut för att få mer tips.

Det tar ofta flera månader innan handleden känns som vanligt igen.

Här hittar du [övningar för handleden när gipset har tagits bort](https://www.1177.se/undersokning-behandling/smartbehandlingar-och-rehabilitering/ovningar-for-handleden-nar-gipset-har-tagits-bort/). 

Behandling av barn
------------------

Behandling av barn
------------------

Barn behöver ibland opereras om benbitarna har hamnat fel. Då får hen [narkos](https://www.1177.se/undersokning-behandling/operationer/fore-och-efter-operation/narkos/#section-10541). Ibland kan benbrott hos barn läggas till rätta efter att barnet har fått bedövning. Vissa kan få lustgas.

Under operationen rättar läkaren till benbitarna i armen. Oftast används metallstift som sätts i benet när barn opereras. En liten del av metallstiften lämnas kvar utanför huden, så att de senare lätt kan dras ut.

Efter operationen körs barnet i sin säng till en uppvakningsavdelning. En förälder eller annan närstående kan sitta bredvid sängen under tiden. En del barn kan må illa när de vaknar.

### Barn får åka hem samma dag

Ni kan oftast åka hem från sjukhuset samma dag, några timmar efter operationen och gipsningen. Ibland kan barnet behöva stanna på sjukhuset längre.

### Tiden efter operationen

Barnet ska hålla handen högt under de första dagarna, så att handen och armen inte svullnar. Du som vuxen ska vara uppmärksam på om barnet får svullna eller blåa fingrar. Det är ett tecken på att gipset sitter för hårt.

Prova att hålla handen så högt det går om fingrarna blir blå. Kontakta akutmottagningen eller vårdcentralen där ni behandlades tidigare om det inte hjälper.

Första dagarna efter operationen kan barnet ha ont och behöva någon form av [smärtstillande läkemedel](https://www.1177.se/behandling--hjalpmedel/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/) som innehåller paracetamol. Det är också bra om hen försöker sova med armen på en kudde de första nätterna.

Barnet kan behöva vara hemma några dagar efter en operation.

### Gipset kan tas bort efter några veckor

Hur länge barnet behöver ha gipset beror på hur skadan läker. Ungefär en vecka efter att barnet fick gips får hen komma på en röntgenkontroll.

Om barnet brutit handleden så behöver hen ha ett [gipsbandage](https://www.1177.se/behandling--hjalpmedel/fler-behandlingar/att-bli-gipsad/) dygnet runt i tre till fyra veckor. Därefter kan en del behöva ha en skena på dagen under ytterligare någon vecka.

Om barnet opererats med metallstift är det vanligt att de tas bort efter cirka fyra veckor. Det görs på en mottagning och kräver inte bedövning eller sövning.

Om barnet har brutit underarmen får hen ha gipsbandage i ungefär fyra till sex veckor. Efter några veckor går det ofta att byta till ett kortare gips.

### Barnet kan behöva träna efteråt

Det kan ta tid att vänja sig vid att vara utan gips. Efter en skada i underarmen kan armbågen vara stel. Då kan det vara bra att träna att röra armbågen.

Barn som har en skada på handleden behöver oftast inte någon speciell träning.

### Barnet bör låta bli att idrotta under en tid

Barnet bör avstå från aktiviteter där hen riskerar att falla och ta emot sig med armen under ytterligare minst sex veckor. Barnet kan oftast vara med på idrottslektioner eller annan fysisk aktivitet efter sex till tio veckor.

En del kan få bestående besvär
------------------------------

En del kan få bestående besvär
------------------------------

Vissa benbrott i handleden kan läka så att handleden ser lite krokig ut även efteråt. Det behöver inte ge några större besvär. Men en del får besvär. Risken för det är större om skadan var stor och komplicerat för läkaren att lägga till rätta.

Det kan också bero på att benbrottet har påverkat en nerv, eller skador på senor och ledband. En annan orsak kan vara att du har artros sedan tidigare. Du kan behöva bli opererad igen för att bli bättre.

Kontakta en läkare om det gör ont, om du är stel i handleden eller om fingrarna inte fungerar bra även flera månader efter att benbrottet har läkt. Du kan bland annat få behandling i form av träning och stödjande bandage.

Hur kan jag minska risken för benbrott?
---------------------------------------

Hur kan jag minska risken för benbrott?
---------------------------------------

Det är svårt att förebygga benbrott i underarmen och handleden, eftersom det oftast sker genom en olyckshändelse.

Du kan försöka minska risken för att [falla](https://www.1177.se/olyckor--skador/skador-pa-overkropp-och-hofter/fallskador/) under vintern, till exempel genom att använda vinterskor eller broddar.

### Fysisk aktivitet och bra kost kan ge starkare skelett

Du kan förebygga benbrott genom att hålla ditt skelett starkt genom hela livet. Det gör du till exempel genom att [röra på dig](https://www.1177.se/liv--halsa/fysisk-aktivitet-och-traning/) regelbundet, gärna utomhus. Du behöver också äta hälsosam kost. Det här är viktigt oavsett din ålder.

Att undvika [rökning](https://www.1177.se/liv--halsa/tobak-och-alkohol/tobak/rokning-och-snusning/) och [alkohol](https://www.1177.se/sjukdomar--besvar/beroende-och-skadligt-bruk/alkoholberoende/) bidrar också till ett starkare skelett.