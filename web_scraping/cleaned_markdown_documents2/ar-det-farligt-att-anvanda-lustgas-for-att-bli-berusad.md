Filename: ar-det-farligt-att-anvanda-lustgas-for-att-bli-berusad.md
Title: Är det farligt att använda lustgas för att bli berusad?
URL Source: https://www.1177.se/sjukdomar--besvar/beroende-och-skadligt-bruk/ar-det-farligt-att-anvanda-lustgas-for-att-bli-berusad/

1.  [Start](https://www.1177.se/)
2.  [Sjukdomar & besvär](https://www.1177.se/sjukdomar--besvar/)
3.  [Beroende och skadligt bruk](https://www.1177.se/sjukdomar--besvar/beroende-och-skadligt-bruk/)
4.  [Är det farligt att använda lustgas för att bli berusad?](https://www.1177.se/sjukdomar--besvar/beroende-och-skadligt-bruk/ar-det-farligt-att-anvanda-lustgas-for-att-bli-berusad/)

[Beroende och skadligt bruk](https://www.1177.se/sjukdomar--besvar/beroende-och-skadligt-bruk/)

Är det farligt att använda lustgas för att bli berusad?
=======================================================

Fråga
-----

Är det farligt att använda lustgas för att bli berusad?

Svar
----

Ja, du kan få allvarliga skador om du använder lustgas för att bli berusad.  
  
En del tror att lustgas är riskfritt för att det används inom sjukvården. Men vårdpersonalen vet hur lustgasen ska användas för att vara säker. Lustgasen som används inom vården är dessutom utblandad med syrgas. Lustgasen som du kan köpa själv är inte utblandad, den är koncentrerad.

Läs mer om lustgas på [Giftinformationscentralens webbplats.](https://giftinformation.se/om-giftinformationscentralen-avd/riskerna-med-lustgas/)

### Lustgas förstör vitamin B-12

Lustgas förstör vitamin B12. Kroppen behöver vitamin B12 för att bilda nya celler i hjärnan och [nervsystemet.](https://www.1177.se/liv--halsa/sa-fungerar-kroppen/hjarna-ryggmarg-och-nerver/) Du kan få nervskador om du upprepat använder lustgas.  
  
Det här är symtom som du kan få:

*   domningar och sämre känsel
*   nedsatt kraft i fingrar, händer, armar och ben
*   svårt att stå och gå
*   ångest
*   besvär med att du kissar på dig.

Vissa som upprepat använder lustgas kan få symtom som liknar demens.

Det hjälper inte att ta extra vitamin B12 samtidigt som du tar lustgas. Lustgasen förstör all vitamin B12. Det enda som hjälper mot nervskador är att sluta med lustgasen. Det kan ta tid att bli bra igen.

### Du kan få andra skador

Lustgasen är dessutom mycket kall inne i tuben. Du kan få köldskador i munnen, matstrupen och luftvägarna om du andas in gas direkt från tuben. Du kan få svårt att svälja och andas efteråt. Besvären kan vara kvar länge. Det kan i allvarliga fall bli hål i matstrupen.

### Du kan få syrebrist

När du andas in koncentrerad lustgas kan du få syrebrist. Lustgasen tränger undan luften i lungorna och gör att hjärnan inte får syre. Symtom på syrebrist kan till exempel vara att du bli yr, får andnöd eller påverkad hörsel och syn. Syrebristen kan göra så att du svimmar och blir medvetslös. Det är mycket ovanligt med dödsfall, men det händer.

### En ovanligare biverkan

En ovanligare biverkan av lustgas är blodproppar i lungorna och i hjärnan. Då får man plötsligt svårt att andas eller liknande symtom som vid stroke.

### Viktigt att söka vård

Kontakta en vårdcentral eller en jouröppen mottagning om du mår dåligt efter att du har använt lustgas. Det finns läkemedel som kan minska riskerna för att du ska få skador som inte läker.  
  
Du kan bli beroende av lustgas. Kontakta vården om du behöver hjälp med att sluta använda lustgas.

### Hur mycket lustgas är farligt?

Det går inte att säga hur mycket lustgas du kan få i dig utan att få skador. Det är olika från person till person.

Ju mer lustgas du använder, desto större risk är det att du får allvarliga skador.

### Lustgas och klimatet

Lustgas är en växthusgas som påverkar klimatet negativt. Ett kilogram lustgas motsvarar cirka 300 kilogram koldioxid. Det är lika mycket utsläpp som om man hade kört en bil genom hela Europa.

Läs mer om lustgas på [Umo.se](https://www.umo.se/fraga-umo/fraga-umo/ar-lustgas-farligt/)

Tipsa & dela artikeln
---------------------

*   Dela via mejl
*   Kopiera länk
*   Skriv ut sidan
    
    Skriv ut
    ========
    
    Stäng
    
    Vad vill du skriva ut?
    ----------------------
    
    Delar av sidan
    
    Hela sidan
    
    Välj vilka delar du vill skriva ut
    
    Rubrik
    
    Fråga/Svar
    
    Om innehållet
    
    Skriv ut valda delar
    

Senast uppdaterad:

2024-09-26

Redaktör:

1177.se, nationella redaktionen

Granskare:

Jenny Bång Arhammar, Läkare, Giftinformationscentralen, Stockholm

Hitta på sidan
--------------
