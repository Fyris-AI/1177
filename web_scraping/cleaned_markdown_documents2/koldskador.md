Filename: koldskador.md
Title: Köldskador
URL Source: https://www.1177.se/olyckor--skador/brannskador-och-koldskador/koldskador/

1.  [Start](https://www.1177.se/)
2.  [Olyckor & skador](https://www.1177.se/olyckor--skador/)
3.  [Brännskador och köldskador](https://www.1177.se/olyckor--skador/brannskador-och-koldskador/)
4.  [Köldskador](https://www.1177.se/olyckor--skador/brannskador-och-koldskador/koldskador/)

[Brännskador och köldskador](https://www.1177.se/olyckor--skador/brannskador-och-koldskador/)

Köldskador
==========

Det blir en köldskada när en kroppsdel är så kraftigt nedkyld att blodet inte cirkulerar genom den. Det kallas för att förfrysa kroppsdelen. Det är vanligast att få köldskador på utsatta ställen som händerna, fötterna, öronen, näsan och kinderna.

De flesta köldskador är ytliga och läker av sig själv. En del köldskador kan gå djupare in i huden. De kan ibland ge en bestående skada.

Symtom
------

Symtom
------

Följande symtom är vanliga vid en köldskada:

*   Huden blir till en början vit och kall, samtidigt som känseln i det förfrysta området försvinner.
*   Du kan få en stickande eller brännande känsla när området börjar tina.
*   Det kan göra ont.
*   Området kan bli svullet, rött och ibland bildas blåsor.

Det här är symtom på djup köldskada:

*   Huden är hård och vitgul.
*   På ljusare hud får huden ett blåfärgat mönster. Det kan vara svårare att se på mörk hud.
*   Det bildas mörka blodfyllda blåsor.
*   Du har svårt att röra på den skadade kroppsdelen.
*   Området blir rött, svullet och gör mycket ont.
*   Huden får inte tillbaka sin vanliga färg och känsel efter 60 minuters uppvärmning.
*   Kroppsdelen blir mörk eller svart och torr.

När och var ska jag söka vård?
------------------------------

När och var ska jag söka vård?
------------------------------

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om du har en köldskada som inte har läkt efter två veckor. Vänta tills det blir vardag, om det är helg. Många mottagningar kan du kontakta genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

### Om det är bråttom

Kontakta genast en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jouröppen mottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) om du har en köldskada med blåsor eller en djup köldskada. Om det är stängt, sök vård på en akutmottagning.

Djupa köldskador bör bara värmas om den skadade kroppsdelen kan hållas varm tills du får vård. Om du inte kan hålla kroppsdelen varm är det bättre att låta den fortsätta att vara nedkyld. Skadan kan bli värre om kroppsdelen tinas upp och sedan blir kall igen.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp att bedöma symtom eller hjälp med var du kan söka vård.

Vad kan jag göra själv?
-----------------------

Vad kan jag göra själv?
-----------------------

Det finns en del saker du kan göra om du har fått en köldskada.

### Tips för att upptäcka köldskador

Det kan vara svårt att märka att du har fått en köldskada eftersom känseln försvinner. Ett tips för att upptäcka köldskador är att titta efter vita fläckar på kinder, näsa och öron. Du kan röra på fingrar och tår för att kontrollera att du har känseln kvar.

### Ta dig inomhus eller i lä

Du ska så fort som möjligt försöka komma inomhus eller i skydd från vind och blåst.

### Torra kläder och varm dryck

Byt till torra kläder. Det är också bra att dricka varm dryck.

### Bra att ta av sig ringar

Du bör ta av dig ringar vid köldskador på händerna. Den svullnad som uppstår kan annars leda till att det blir svårt att ta av sig ringar senare. Det kan hindra blodcirkulationen och ge skador.

### Värm upp långsamt - hud mot hud

En köldskada bör värmas upp omedelbart, annars kan skadan bli allvarlig.

Det bästa är att värma hud mot hud. Du kan värma en förfrusen kind med en varm hand, och värma fingrar i armhålorna. Tår som förfrusit kan någon annan värma på sin mage eller i en armhåla.

Fortsätt uppvärmningen tills vanlig färg och känsel har kommit tillbaka, även om det gör ont.

### Värm inte vid risk för ny förfrysning 

Djupa köldskador bör bara värmas om den skadade kroppsdelen kan hållas varm tills du får vård. Annars är det bättre att den får förbli nedkyld. Skadan kan bli värre om kroppsdelen tinas upp och sedan blir kall igen.

### Skynda inte på uppvärmningen

Huden kan skadas om du försöker skynda på uppvärmningen med något upphettat föremål eller varmt vatten.

### Massera inte det skadade området

Du ska inte massera det skadade området. Gå inte om du har förfrusit fötterna. Det kan göra skadan värre.

### Undvik alkohol, rökning och snusning

Rökning, snusning och alkohol försämrar kroppens möjligheter att försvara sig mot kyla och även kroppens möjlighet att läka efter en köldskada.

Hur kan jag undvika köldskador?
-------------------------------

Hur kan jag undvika köldskador?
-------------------------------

Du kan försöka förebygga köldskador när det är kallt.

### Klä dig rätt

Det viktigaste du kan göra för att undvika köldskador är att klä dig ordentlig när du är ute i kyla. Använd mössa. Löst sittande kläder i flera tunnare lager är bättre än ett tjockt lager. Använd inte kläder i bomull närmast kroppen.

Vind och fukt gör att du kyls ner fortare. Därför bör det yttersta lagret vara vindtätt.

Du bör ha med dig extra sockor och vantar om du skulle bli blöt. Tänk också på att glasögon, klockor och smycken av metall kan ge ytliga köldskador när det är kallt ute.

### Tvätta ansiktet kvällen före

En ren och torr hud skyddar bäst mot kyla, men du bör inte tvätta eller raka ansiktet samma morgon som du ska ut. Tvätta i stället ansiktet kvällen innan. Då hinner det naturliga fettlagret som skyddar huden återbildas. Det finns inga salvor som hjälper mot kyla.

### Lätt att förfrysa sig igen

En kroppsdel som har varit förfrusen är extra känslig och kan lätt bli köldskadad igen. Var därför extra försiktig med att utsätta kroppsdelen för kyla tills skadan har läkt.

Vad händer vid en köldskada
---------------------------

Vad händer vid en köldskada
---------------------------

Vid en köldskada är kroppsdelen så pass nedkyld att blodcirkulationen hindras.

Alla som är ute i stark kyla kan få en köldskada. Vind och fukt har en avkylande effekt och ökar risken för köldskador. En köldskada kommer stegvis så länge du fortsätter att utsättas för kyla. Risken är större för yngre och äldre som har tunnare hud och mindre muskelmassa.

### Ytlig köldskada

Först bildas iskristaller i hudcellerna och ibland även i djupare hudlager. Då får du en ytlig skada. Ytliga skador läker oftast av sig själv men kan ge besvär en tid. Det kan göra ont och du kan få nedsatt känsel. Du kan bli mer känslig för kyla och värme.

### Djupare köldskada

De ytliga blodkärlen förfryser och blodflödet minskar om du inte blir varm. Detta kan påverka muskler, senor och nerver. Den minskade blodcirkulationen kan leda till att en kroppsdel eller delar av den dör. Det kallas för [kallbrand eller gangrän](https://www.1177.se/sjukdomar--besvar/hjarta-och-blodkarl/blodkarl/kallbrand/).

Påverka och delta i din vård
----------------------------

Påverka och delta i din vård
----------------------------

Du kan [söka vård på vilken vårdcentral eller öppen specialistmottagning](https://www.1177.se/sa-fungerar-varden/att-valja-vardmottagning/valja-vardmottagning/) du vill i hela landet. Ibland krävs det [remiss](https://www.1177.se/sa-fungerar-varden/att-valja-vardmottagning/remiss/) till den öppna specialiserade vården.

### Informationen ska gå att förstå

Du ska få vara delaktig i din vård. För att kunna vara det behöver du [förstå informationen](https://www.1177.se/sa-fungerar-varden/var-med-och-bestam-om-din-vard/patientlagen/) som du får av vårdpersonalen. Ställ frågor om det behövs. Du ska till exempel få information om behandlingsalternativ och [hur länge du kan behöva vänta på vård](https://www.1177.se/sa-fungerar-varden/lagar-och-bestammelser/vardgaranti/).

Även [barn ska få vara delaktiga i sin vård](https://www.1177.se/sa-fungerar-varden/var-med-och-bestam-om-din-vard/barns-och-vardnadshavares-rattigheter-i-varden/).

Du har möjlighet att [få hjälp av en tolk om du inte pratar svenska.](https://www.1177.se/sa-fungerar-varden/vard-om-du-kommer-fran-ett-annat-land/tolkning-till-mitt-sprak/) Du har också möjlighet att [få hjälp av en tolk om du har en hörselnedsättning](https://www.1177.se/undersokning-behandling/hjalpmedel/hjalpmedel-for-kognition-och-kommunikation/tolktjanster-vid-funktionsnedsattning/).

Mer på 1177.se
--------------

*   [Att klä barnet för att vara ute](https://www.1177.se/barn--gravid/att-ta-hand-om-barn/praktiska-rad-i-vardagen/att-kla-barnet-for-att-vara-ute/)

Tipsa & dela artikeln
---------------------

*   Dela via mejl
*   Kopiera länk
*   Skriv ut sidan
    
    Skriv ut
    ========
    
    Stäng
    
    Vad vill du skriva ut?
    ----------------------
    
    Delar av sidan
    
    Hela sidan
    
    Välj vilka delar du vill skriva ut
    
    Rubrik
    
    Inledning
    
    De flesta köldskador är ytliga...
    
    Symtom
    
    När och var ska jag...
    
    Vad kan jag göra själv?
    
    Hur kan jag undvika köldskador?
    
    Vad händer vid en köldskada
    
    Påverka och delta i din...
    
    Mer på 1177.se
    
    Om innehållet
    
    Skriv ut valda delar
    

Senast uppdaterad:

2024-02-02

Redaktör:

Ernesto Martinez, 1177.se, nationella redaktionen

Granskare:

Bertil Marklund, läkare, professor i allmänmedicin, Göteborg

Hitta på sidan
--------------

*   [Symtom](https://www.1177.se/olyckor--skador/brannskador-och-koldskador/koldskador/#section-11923)
*   [När och var ska jag söka vård?](https://www.1177.se/olyckor--skador/brannskador-och-koldskador/koldskador/#section-98285)
*   [Vad kan jag göra själv?](https://www.1177.se/olyckor--skador/brannskador-och-koldskador/koldskador/#section-98286)
*   [Hur kan jag undvika köldskador?](https://www.1177.se/olyckor--skador/brannskador-och-koldskador/koldskador/#section-98287)
*   [Vad händer vid en köldskada](https://www.1177.se/olyckor--skador/brannskador-och-koldskador/koldskador/#section-98288)
*   [Påverka och delta i din vård](https://www.1177.se/olyckor--skador/brannskador-och-koldskador/koldskador/#section-98289)

Läs mer på 1177.se
------------------

### [Bleka och kalla fingrar - Raynauds syndrom](https://www.1177.se/sjukdomar--besvar/hud-har-och-naglar/bleka-och-kalla-fingrar---raynauds-syndrom/)

Vid Raynauds syndrom blir en eller flera av fingrarna bleka och domnar. Det kan hända när det är kallt eller när du är stressad. Det går oftast över av sig själv. Det viktigaste är att försöka hålla fingrarna varma. Besvären brukar minska med åldern.

### [Kroppstemperaturen](https://www.1177.se/liv--halsa/sa-fungerar-kroppen/kroppstemperaturen/)

Kroppstemperaturen är olika hos olika personer. Din ålder, hur du mår och vilken tid det är på dygnet kan påverka vilken kroppstemperatur du har.
