Filename: syrgasbehandling.md
Title: Behandling med syrgas kan hjälpa hjärtat och kroppens organ att fungera bättre om du har syrebrist.
URL Source: https://www.1177.se/undersokning-behandling/fler-behandlingar/syrgasbehandling/

Både barn och vuxna kan få behandling med syrgas.

Vad är syrgas?
--------------

Vad är syrgas?
--------------

En del sjukdomar kan göra att man behöver mer syre än vad som finns i luften. Om du har stor brist på syre kan du få behandling med syrgas. Syrgasen gör att du får mer syre i blodet.

Förberedelser
-------------

Förberedelser
-------------

Du behöver inte själv förbereda något om du ska behandlas med syrgas på ett sjukhus.

Om du ska behandlas hemma får du först lämna ett blodgasprov. Ett blodgasprov är [ett blodprov](https://www.1177.se/undersokning-behandling/undersokningar-och-provtagning/provtagning-och-matningar/blodprov/att-lamna-blodprov/) från ett kärl på insidan av din handled. Med hjälp av provet ser vårdpersonalen hur mycket syrgas du behöver.

Om det är ett barn som ska få behandling kan du som närstående [förbereda barnet inför besöket i vården](https://www.1177.se/barn--gravid/vard-och-stod-for-barn/forbereda-barn-for-besok-i-varden/).

Så går behandlingen till
------------------------

Så går behandlingen till
------------------------

Du kan få behandling med syrgas genom näsan, eller genom både näsan och munnen. Du kan få behandlingen på sjukhus eller hemma.

### Behandling med syrgas genom en grimma

Du kan få syrgas genom en så kallad grimma. Det är en tunn, mjuk plastslang under näsan med två öppningar in i vardera näsborren. Slangen träs bakom öronen. Grimman hjälper dig att andas in syre.

Ibland kan grimman trycka eller skava mot ansiktet och i näsan. Berätta för vårdpersonalen om du får ont eller om det känns obehagligt.

### Behandling med syrgas genom en andningsmask

Om du behöver mycket syrgas får du en andningsmask i stället för en grimma. Masken täcker både munnen och näsan. Den kan spännas fast med gummiband runt huvudet. Du kan ta av masken när du ska äta eller dricka.

Ibland kan masken trycka eller skava mot ansiktet och i näsan. Berätta för vårdpersonalen om du får ont eller det känns obehagligt.

### Respirator om du behöver mer hjälp att andas

Vid vissa operationer eller sjukdomar kan man behöva mer hjälp att få in och ut luften i lungorna. Då får du [behandling med en så kallad respirator](https://www.1177.se/undersokning-behandling/fler-behandlingar/Respiratorbehandling/).

Syrgasbehandling hemma
----------------------

Syrgasbehandling hemma
----------------------

Du kan behöva syrgasbehandling hemma. Vårdpersonalen visar hur du ska hantera syrgasutrustningen och vad du ska tänka på. Till exempel är syrgasen mycket brandfarlig och du får därför inte ha öppen eld i hemmet.

Din behandling följs upp regelbundet för att se hur du mår. En del kan sluta med behandlingen efter ett tag. Du ska inte ändra din behandling utan att prata med din läkare först.

Biverkningar
------------

Biverkningar
------------

Behandlingen kan göra att du blir torr och sårig i och runt näsan. Du kan även bli torr i ansiktet eller på läpparna om du använder andningsmask. Det finns olika salvor och nässprej att köpa receptfritt på ett apotek. Vilken sort som fungerar bäst är olika för olika personer.

Fråga personalen på apoteket om du är osäker. Du kan också prata med din läkare.

Du kan även få besvär med [muntorrhet](https://www.1177.se/sjukdomar--besvar/mun-och-tander/mun-lappar-och-tunga/muntorrhet/) under behandlingen.

Prata med vårdpersonalen om du får besvär och råden om vad du kan göra själv inte hjälper.

Så mår du efteråt
-----------------

Så mår du efteråt
-----------------

Med behandlingen mår de flesta bättre och känner sig mindre trötta. Du kan fortfarande känna dig andfådd när du anstränger dig fysiskt eftersom syrgas inte är ett läkemedel mot andfåddhet.

Du kan behöva börja med behandlingen igen om du mår sämre.

*   [Att få ett hjälpmedel - så går det till](https://www.1177.se/undersokning-behandling/hjalpmedel/sa-far-du-ett-hjalpmedel/att-fa-ett-hjalpmedel/)

Hitta på sidan
--------------

*   [Vad är syrgas?](https://www.1177.se/undersokning-behandling/fler-behandlingar/syrgasbehandling/#section-199092)
*   [Förberedelser](https://www.1177.se/undersokning-behandling/fler-behandlingar/syrgasbehandling/#section-199093)
*   [Så går behandlingen till](https://www.1177.se/undersokning-behandling/fler-behandlingar/syrgasbehandling/#section-199094)
*   [Syrgasbehandling hemma](https://www.1177.se/undersokning-behandling/fler-behandlingar/syrgasbehandling/#section-199095)
*   [Biverkningar](https://www.1177.se/undersokning-behandling/fler-behandlingar/syrgasbehandling/#section-199096)
*   [Så mår du efteråt](https://www.1177.se/undersokning-behandling/fler-behandlingar/syrgasbehandling/#section-199097)
*   [Påverka och delta i din vård](https://www.1177.se/undersokning-behandling/fler-behandlingar/syrgasbehandling/#section-199098)