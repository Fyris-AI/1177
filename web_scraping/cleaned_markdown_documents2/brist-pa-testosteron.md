Filename: brist-pa-testosteron.md
Title: Testosteron är ett könshormon som är viktigt för utvecklingen av funktioner i hela kroppen. Hormonet hjälper till exempel den manliga sexuella funktionen. Du kan få brist på testosteron när som helst i livet.
URL Source: https://www.1177.se/sjukdomar--besvar/hormoner/brist-pa-testosteron/

Symtom
------

Symtom
------

Vid brist på testosteron kan du få ett eller flera av dessa symtom:

*   [minskad sexlust](https://www.1177.se/liv--halsa/sexuell-halsa/sexlust-och-kathet/#section-18642)
*   [svårt att få eller behålla stånd](https://www.1177.se/sjukdomar--besvar/konsorgan/besvar-vid-sex/svart-att-fa-stand/)
*   snabba förändringar i humöret
*   ingen glädje eller lust, inte ens till sådant du tidigare har gillat
*   mer fett på magen
*   [sömnsvårigheter](https://www.1177.se/liv--halsa/stresshantering-och-somn/somnsvarigheter/)
*   mindre hår på kroppen.

Du kan även känna dig trött, nedstämd och irriterad. Du kan känna att du orkar mindre än du brukar. Det är också vanligt att få svårare att koncentrera sig och att komma ihåg saker.

Om brist på testosteron är medfödd kan [puberteten](https://www.1177.se/barn--gravid/sa-vaxer-och-utvecklas-barn/kroppen/sa-utvecklas-kroppen-under-puberteten/) bli försenad eller inte sätta igång.

Symtomen kan ha andra orsaker än brist på testosteron.

Orsaker till brist på testosteron
---------------------------------

Orsaker till brist på testosteron
---------------------------------

Brist på testosteron beror oftast på någon sjukdom eller läkemedel som påverkar testiklarnas hormonproduktion. Men det kan finnas andra orsaker.

### Testosteron minskar genom livet

Från 40-årsåldern börjar nivån av testosteron att sjunka i kroppen. Nivån minskar ju äldre du blir.

### Brist på testosteron kan bero på en sjukdom

Här är exempel på några sjukdomar och tillstånd som kan ge låg nivå av testosteron:

*   [diabetes typ 2](https://www.1177.se/sjukdomar--besvar/diabetes/diabetes-typ-2/)
*   [en inflammation i en testikel](https://www.1177.se/sjukdomar--besvar/konsorgan/pung-och-testiklar/testikelinflammation/)
*   [njursvikt](https://www.1177.se/sjukdomar--besvar/njurar-och-urinvagar/njursvikt/)
*   [hypotyreos](https://www.1177.se/sjukdomar--besvar/hormoner/skoldkorteln/hypotyreos--brist-pa-skoldkortelhormon/)
*   nedsatt produktion av spermier

*   minskad produktion av [hormoner från hypofysen](https://www.1177.se/liv--halsa/sa-fungerar-kroppen/hormonsystemet/#section-98903)
*   [en tumör i en testikel](https://www.1177.se/sjukdomar--besvar/cancer/cancerformer/testikelcancer/)
*   en medfödd genetisk sjukdom, till exempel Klinefelter syndrom.

### Övervikt kan ge brist på testosteron

Brist på testosteron kan också bero på [övervikt](https://www.1177.se/sjukdomar--besvar/hormoner/obesitas--fetma-och-overvikt/obesitas--fetma-och-overvikt-hos-vuxna/). Det beror på att [könshormonet](https://www.1177.se/liv--halsa/sa-fungerar-kroppen/hormonsystemet/#section-98916) östrogen tillverkas i kroppsfettet även hos män. Då kan du få mindre mängd testosteron i kroppen. Ju mer övervikt du har, desto större är risken för brist på testosteron.

Läs om [hur du bedömer din vikt](https://www.1177.se/liv--halsa/sunda-vanor/sa-bedomer-du-din-vikt/).

### Behandlingar kan ge brist på testosteron

Det finns vissa behandlingar som kan göra att produktionen av testosteron minskar, till exempel något av det här:

*   [strålbehandling](https://www.1177.se/undersokning-behandling/fler-behandlingar/stralbehandling/) mot testiklarna
*   behandling med läkemedel, till exempel [cytostatika](https://www.1177.se/undersokning-behandling/behandling-med-lakemedel/behandlingar-med-lakemedel/cytostatika-vid-cancer/)
*   en operation där delar eller hela testikeln tas bort.

### Brist på testosteron kan vara medfödd

Det finns vissa besvär som kan göra att man får brist på testosteron. Då brukar det märkas genom att [puberteten](https://www.1177.se/barn--gravid/sa-vaxer-och-utvecklas-barn/kroppen/sa-utvecklas-kroppen-under-puberteten/) inte sätter igång. Orsaken kan vara att en testikel inte har utvecklats som den ska eller att en [testikel inte kommit ner i pungen](https://www.1177.se/sjukdomar--besvar/konsorgan/pung-och-testiklar/testikel-som-inte-har-kommit-ner-i-pungen/).

### Annat som kan ge brist på testosteron

Det finns andra saker som kan göra att du får brist på testosteron, det kan vara något av det här:

*   [beroende av droger eller läkemedel](https://www.1177.se/sjukdomar--besvar/beroende-och-skadligt-bruk/beroende-av-droger/)
*   [beroende av alkohol](https://www.1177.se/sjukdomar--besvar/beroende-och-skadligt-bruk/alkoholberoende/).

Vad kan jag göra själv?
-----------------------

Vad kan jag göra själv?
-----------------------

Här är några tips på vad du kan göra själv för att minska eller förebygga besvär:

*   [Träna regelbundet](https://www.1177.se/liv--halsa/fysisk-aktivitet-och-traning/). Att vara fysiskt aktiv hjälper dig att hålla en hälsosam vikt och normal mängd av testosteron i kroppen. Det är bra om du både tränar kondition och muskler.

*   Gå ner i vikt om du har övervikt. Mer om [vad du kan göra själv mot övervikt](https://www.1177.se/sjukdomar--besvar/hormoner/obesitas--fetma-och-overvikt/obesitas--fetma-och-overvikt-hos-vuxna/#section-14741).

När och var ska jag söka vård?
------------------------------

När och var ska jag söka vård?
------------------------------

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om du har ett eller flera av följande symtom:

*   återkommande svårigheter med att få stånd
*   minskad sexlust som inte blir bättre
*   inget stånd på morgonen om du brukar få det
*   svettningar på natten.

Många mottagningar kan du kontakta genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Du som är yngre kan kontakta en [ungdomsmottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---ungdomsmottagning-nara-mig/). Till ungdomsmottagningen kan du gå från att du är 12 eller 13 år tills du är mellan 20 och 25 år, det är olika på olika mottagningar i Sverige.

Ring telefonnummer 1177 om du behöver [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp att bedöma symtom eller hjälp med var du kan söka vård.

Behandling
----------

Behandling
----------

Brist på testosteron kan behandlas med läkemedel som innehåller testosteron.

Du kan få behandling med testosteron på olika sätt, det kan vara med något av det här:

*   gel
*   sprutor.

Det är [viktigt att du följer läkarens ordination](https://www.1177.se/sjukdomar--besvar/hormoner/brist-pa-testosteron/#_Viktigt_att_f%C3%B6lja) för behandling med läkemedel som innehåller testosteron.

### Om du inte kan få behandling med testosteron

Dina symtom kan ha andra orsaker än brist på testosteron. Då hjälper det inte att få behandling med testosteron. I så fall finns det annan hjälp som du kan få. Det finns andra läkemedel som kan hjälpa om du till exempel har svårt att få och behålla stånd.

I vissa fall kan det finnas risker med att få behandling med testosteron. Därför är det viktigt att en läkare bedömer om du behöver behandling med testosteron.

Vad händer i kroppen?
---------------------

Vad händer i kroppen?
---------------------

Hos pojkar och män är testosteron nödvändigt för utvecklingen av penisen, pungen och testiklarna. Det är även viktigt för utvecklingen av till exempel musklerna och skelettet för både kvinnor och män. Testosteron påverkar också skäggväxten och gör att män får en mörkare röst från puberteten.

Testosteron behövs till exempel att känna sexlust och kunna få stånd. Det är även viktigt för att kroppen ska producera spermier.

Testosteron bildas i testiklarna hos män.

Läs mer om [hur hormonsystemet fungerar](https://www.1177.se/liv--halsa/sa-fungerar-kroppen/hormonsystemet/).

Viktigt att följa läkarens ordination
-------------------------------------

Viktigt att följa läkarens ordination
-------------------------------------

Behandling med testosteron i höga doser eller under lång tid kan ge olika biverkningar. Du kan till exempel få lägre produktion av spermier och [ökat antal röda blodkroppar](https://www.1177.se/sjukdomar--besvar/hjarta-och-blodkarl/blodsjukdomar/polycytemi--for-manga-roda-blodkroppar-i-blodet/). Därför är det viktigt att följa läkarens ordination och att du köper det läkemedelet som du fått på [recept](https://www.1177.se/undersokning-behandling/behandling-med-lakemedel/att-fa-recept-och-att-kopa-lakemedel/nar-du-far-ett-recept/).

Handla bara från apotek som är godkända av Läkemedelsverket. Läs mer om [risker med att köpa läkemedel på nätet](https://www.1177.se/undersokning-behandling/behandling-med-lakemedel/att-fa-recept-och-att-kopa-lakemedel/att-kopa-lakemedel-pa-natet/).

[Anabola androgena steroider, AAS](https://www.1177.se/sjukdomar--besvar/beroende-och-skadligt-bruk/anabola-androgena-steroider/), är en grupp konstgjorda hormoner som liknar könshormonet testosteron. De kallas även för anabola steroider.

Att använda AAS som inte ordinerats av läkare kallas dopning och är olagligt. Det är skadligt och du kan [må väldigt dåligt av att använda AAS](https://www.1177.se/sjukdomar--besvar/beroende-och-skadligt-bruk/anabola-androgena-steroider/#section-15385). Anabola androgena steroider kan göra att kroppen slutar producera testosteron.

Hitta på sidan
--------------

*   [Symtom](https://www.1177.se/sjukdomar--besvar/hormoner/brist-pa-testosteron/#section-213152)
*   [Orsaker till brist på testosteron](https://www.1177.se/sjukdomar--besvar/hormoner/brist-pa-testosteron/#section-213153)
*   [Vad kan jag göra själv?](https://www.1177.se/sjukdomar--besvar/hormoner/brist-pa-testosteron/#section-213154)
*   [När och var ska jag söka vård?](https://www.1177.se/sjukdomar--besvar/hormoner/brist-pa-testosteron/#section-213155)
*   [Undersökningar och utredningar](https://www.1177.se/sjukdomar--besvar/hormoner/brist-pa-testosteron/#section-213156)
*   [Behandling](https://www.1177.se/sjukdomar--besvar/hormoner/brist-pa-testosteron/#section-213157)
*   [Vad händer i kroppen?](https://www.1177.se/sjukdomar--besvar/hormoner/brist-pa-testosteron/#section-213158)
*   [Viktigt att följa läkarens ordination](https://www.1177.se/sjukdomar--besvar/hormoner/brist-pa-testosteron/#section-213159)
*   [Påverka och delta i din vård](https://www.1177.se/sjukdomar--besvar/hormoner/brist-pa-testosteron/#section-213160)

### [Undersökning av penisen och pungen](https://www.1177.se/undersokning-behandling/undersokningar-och-provtagning/kroppsundersokningar/undersokning-av-penisen-och-pungen/)

Syftet med att undersöka penisen och pungen är att se om du har någon sjukdom som inte går att upptäcka med hjälp av blodprov eller urinprov.