Filename: sa-bedomer-du-din-vikt.md
Title: Så bedömer du din vikt
URL Source: https://www.1177.se/liv--halsa/sunda-vanor/sa-bedomer-du-din-vikt/

1.  [Start](https://www.1177.se/)
2.  [Liv & hälsa](https://www.1177.se/liv--halsa/)
3.  [Sunda vanor](https://www.1177.se/liv--halsa/sunda-vanor/)
4.  [Så bedömer du din vikt](https://www.1177.se/liv--halsa/sunda-vanor/sa-bedomer-du-din-vikt/)

[Sunda vanor](https://www.1177.se/liv--halsa/sunda-vanor/)

Så bedömer du din vikt
======================

Det är en risk för din hälsa om du har övervikt. Det finns olika sätt för hur du kan ta reda på om du har en övervikt som ökar risken för vissa sjukdomar. Det vanligaste sättet är att mäta midjan.

Den här texten handlar om hur du som vuxen kan ta reda på om du har en övervikt som är ohälsosam. Du kan läsa om hur du kan minska i vikt och om vilka behandlingar som finns mot övervikt i texten [Obesitas – övervikt och fetma hos vuxna](https://www.1177.se/sjukdomar--besvar/hormoner/obesitas--fetma-och-overvikt/obesitas--fetma-och-overvikt-hos-vuxna/).

Vikten och hälsan
-----------------

Vikten och hälsan
-----------------

Din vikt kan påverka din hälsa. Ju mer fett som samlas i kroppen desto större är risken för att få vissa sjukdomar.

### **Fettet inuti magen är det mest ohälsosamma**

Det har viss betydelse var på kroppen fettet sitter. Det är sämre för hälsan att ha mycket fett inuti magen än att ha mycket fett runt höfterna.

Fettet som finns inuti magen kallas bukfett. Det ligger innanför bukhinnan och runt om organen i magen. Bukfettet är en annan sorts fett än det ytliga fettet som ligger under huden, till exempel runt höfterna. Bukfettet ökar risken för sjukdomar som [diabetes typ 2](https://www.1177.se/sjukdomar--besvar/diabetes/diabetes-typ-2/) och [hjärtinfarkt](https://www.1177.se/sjukdomar--besvar/hjarta-och-blodkarl/hjartbesvar-och-hjartfel/hjartinfarkt/).

Bukfettet kan öka om du känner [stress](https://www.1177.se/liv--halsa/stresshantering-och-somn/stress/), har oregelbundna matvanor och om du äter mycket så kallade snabba kolhydrater. Snabba kolhydrater är [onyttiga kolhydrater](https://www.livsmedelsverket.se/globalassets/publikationsdatabas/broschyrer-foldrar/vad-ar-nyttiga-och-onyttiga-kolhydrater.pdf) och ökar risken för övervikt.

### **Ta reda på om din vikt är bra för din hälsa**

Du kan göra på följande sätt för att ta reda på om din vikt är bra för din hälsa:

*   Du kan mäta måttet runt din midja.
*   Du kan räkna ut ditt BMI, alltså förhållandet mellan din vikt och din längd.

Att mäta måttet runt midjan
---------------------------

Att mäta måttet runt midjan
---------------------------

[![Image 1: Person som mäter magen med ett måttband. ](https://www.1177.se/globalassets/1177/nationell/media/fotografier/halsa/livsstil-och-mat/livsstil/vikt_mata.jpg?saved=2021-05-27+02:24&preset=low-res) Förstora bilden](https://www.1177.se/globalassets/1177/nationell/media/fotografier/halsa/livsstil-och-mat/livsstil/vikt_mata.jpg?saved=2021-05-27+02:24)

Ett sätt att ta reda på om din vikt är bra för din hälsa är att mäta måttet runt midjan.

Gör så här när du mäter din midja:

1.  Använd ett måttband.
2.  Stå upp och lägg måttbandet vågrätt strax ovanför navelhöjd.
3.  Känn var övre delen på höftbenet och nedre delen av revbensbågen sitter. Lägg måttbandet däremellan.
4.  Stå så avspänt som möjligt med benen lite isär. Ta ett djupt andetag och andas ut precis innan du mäter.
5.  Mät utan att dra åt måttbandet.

### **Ju högre mått runt midjan desto större risk för sjukdom**

Ju högre mått du har runt midjan, desto större är risken för att du får en sjukdom på grund av din övervikt. Det gäller nästan helt oberoende av hur lång du är.

Risken för sjukdomar ökar redan vid ett midjemått på 80 centimeter eller mer för [kvinnor](https://www.1177.se/om-1177/1177.se/vad-vi-menar-nar-vi-skriver-kvinna-och-man/) och 94 centimeter eller mer för män. Risken ökar om du har ett BMI över 25,0.

Ett midjemått på 88 centimeter eller mer hos kvinnor och 102 centimeter eller mer hos män ökar risken ännu mer för till exempel hjärt-kärlsjukdomar.

### **Måttet runt midjan skiljer inte på yttre och inre fett**

Genom att mäta midjan får du ett mått på hur stor du är runt magen. Men måttet runt midjan visar inte hur mycket som är underhudsfett och hur mycket som är bukfett. Att mäta midjan är ändå en bra metod för att bedöma risken för sjukdomar på grund av övervikt.

### **Högt mått runt midjan kan vara en risk även vid ett lågt BMI**

Du kan ha ett högt mått runt midjan även om du har ett lågt BMI. Du kan alltså vara lite stor runt magen även om du inte har någon övervikt. Du som har ett högt mått runt midjan kan ha ökad risk för sjukdomar även om du har ett lågt BMI.

BMI för att bedöma vikten
-------------------------

BMI för att bedöma vikten
-------------------------

BMI används för att räkna ut om man har undervikt, normalvikt, övervikt eller obesitas. Obesitas är samma sak som fetma. BMI står för body mass index.

Kom ihåg att BMI endast bedömer vikten. BMI bedömer inte din hälsa. För att bedöma hälsan i sin helhet behövs andra mätningar, till exempel blodtryck och vissa blodprover.

### Så räknar du ut BMI

Räkna ut BMI så här:

*   Väg dig och ta din vikt i kilo.
*   Multiplicera din längd i meter med din längd i meter.
*   Dividera vikten med det talet.

Exempel: Du väger 70 kilo och är 1,70 meter lång.

Då räknar du så här: 70 / (1,70 X 1,70) = 70/2,89 = BMI 24,2.

Här nedanför ser du vad olika BMI kan innebära.

### **BMI under 18,5 visar att du har undervikt**

Du som har ett BMI under 18,5 har undervikt. Det innebär att du väger så lite att du skulle kunna må bra av att öka i vikt. Du kan till exempel känna dig piggare och orka mer om du ökar lite i vikt. Att ha undervikt kan vara ett tecken på att du får i dig för lite näring och energi. Undervikt kan också öka risken för sjukdomar. Bra tips för hur du kan öka i vikt får du bland de allmänna hälsoråden här på 1177.se. Läs till exempel [Så äter du hälsosamt](https://www.1177.se/liv--halsa/ata-for-att-ma-bra/sa-ater-du-halsosamt/).

Kontakta en vårdcentral för att få hjälp om ditt BMI ligger under 18,0.

### **BMI 18,5 – 24,9 bedöms som normalvikt**

Du som har ett BMI mellan 18,5 och 24,9 har troligtvis en vikt som är bra för dig och din hälsa. Försök att behålla den vikten genom att äta hälsosamt och att röra på dig i vardagen. Tänk också på att även om du har normalvikt enligt BMI så är det en hälsorisk att ha ett högt mått runt midjan.

### **BMI 25,0 – 29,9 visar att du kan ha övervikt**

Du som har ett BMI mellan 25 och 29,9 väger troligtvis mer än vad som är bra för din hälsa. Ett BMI mellan 25 och 27 kan innebära en måttlig ökning av risken för ohälsa. Från BMI 27 och uppåt ökar riskerna ofta för [högt blodtryck](https://www.1177.se/sjukdomar--besvar/hjarta-och-blodkarl/blodtryck/hogt-blodtryck/), [förhöjda blodfetter](https://www.1177.se/sjukdomar--besvar/hjarta-och-blodkarl/blodkarl/hoga-blodfetter/) och [diabetes typ 2](https://www.1177.se/sjukdomar--besvar/diabetes/diabetes-typ-2/).

### **BMI 30,0 eller mer kan visa att du har obesitas**

Du som har ett BMI 30,0 eller mer visar att du troligtvis har [obesitas](https://www.1177.se/sjukdomar--besvar/hormoner/obesitas--fetma-och-overvikt/obesitas--fetma-och-overvikt-hos-vuxna/). Det ökar risken för sjukdomar som [högt blodtryck](https://www.1177.se/sjukdomar--besvar/hjarta-och-blodkarl/blodtryck/hogt-blodtryck/), [förhöjda blodfetter](https://www.1177.se/sjukdomar--besvar/hjarta-och-blodkarl/blodkarl/hoga-blodfetter/), hjärt-kärlsjukdomar och [diabetes typ 2](https://www.1177.se/sjukdomar--besvar/diabetes/diabetes-typ-2/). Hur stora riskerna är för dig beror på hur mycket obesitas du har och hur du mår i övrigt. Även din ärftlighet påverkar hur stor risken är för dig att få sjukdomar av din övervikt.

Du kan minska riskerna med ett högt BMI genom att äta hälsosamt och röra på dig mer. Det gör stor skillnad för hälsan om du rör på dig mycket, lite eller inte alls. Att minska stress och få bättre sömn förbättrar också hälsan oavsett hur högt BMI du har.

Det kan vara svårt att minska i vikt utan stöd även om du gärna vill. Ta då kontakt med en vårdcentral för att få det stöd och den hjälp du behöver.

### **BMI har begränsningar  
**

Att bedöma vikten med hjälp av BMI har vissa begränsningar.

BMI passar inte för barn. För barn 2 – 18 år används i stället en formel som heter ISO-BMI. Den tar hänsyn till ålder och hur barnet växer på längden. Detta görs på Barnavårdscentralen, BVC, och i elevhälsan.

BMI passar inte heller för kroppsbyggare med mycket muskelmassa. Orsaken är att BMI inte visar hur stor del av kroppen som är muskler och hur stor del som är fett. Du kan alltså ha ett högt BMI men ändå ha en god hälsa.

### **BMI visar inte fettets fördelning i kroppen**

En annan brist med BMI är att det inte visar hur fettet är fördelat i kroppen. Därför är det bra om du även mäter midjan när du räknar ut ditt BMI. Du som har normalvikt enligt BMI kan ändå ha mer fett runt midjan än vad som är hälsosamt. Du som har övervikt enligt BMI och har mycket muskler kan väga mycket utan att ha något bukfett runt organen inuti magen.

### **Om du har både högt BMI och högt mått runt midjan**

Du som har både högt BMI och högt mått runt midjan kan minska riskerna för sjukdomar. Det kan du göra genom att äta hälsosamt och röra på dig mer. Det gör stor skillnad för hälsan om du rör på dig mycket, lite eller inte alls. Att minska stress och få bättre sömn förbättrar också hälsan oavsett hur högt BMI du har.

Det kan vara svårt att minska i vikt utan stöd även om du gärna vill. Ta då kontakt med en vårdcentral. Det kan också vara bra att få en mer noggrann bedömning av din hälsa genom till exempel blodprover och mätning av blodtrycket.

Tipsa & dela artikeln
---------------------

*   Dela via mejl
*   Kopiera länk
*   Skriv ut sidan
    
    Skriv ut
    ========
    
    Stäng
    
    Vad vill du skriva ut?
    ----------------------
    
    Delar av sidan
    
    Hela sidan
    
    Välj vilka delar du vill skriva ut
    
    Rubrik
    
    Inledning
    
    Den här texten handlar om...
    
    Vikten och hälsan
    
    Att mäta måttet runt midjan
    
    BMI för att bedöma vikten
    
    Om innehållet
    
    Skriv ut valda delar
    

Senast uppdaterad:

2022-09-13

Redaktör:

Lena Jannesdotter, 1177.se, nationella redaktionen

Granskare:

Joanna Uddén, läkare, Obesitascent­rum, Capio St Görans sjukhus och Karolinska institutet, Stockholm

Fotograf:

Anna-Karin Axelsson, bildredaktör, 1177.se, nationella redaktionen

Hitta på sidan
--------------

*   [Vikten och hälsan](https://www.1177.se/liv--halsa/sunda-vanor/sa-bedomer-du-din-vikt/#section-170326)
*   [Att mäta måttet runt midjan](https://www.1177.se/liv--halsa/sunda-vanor/sa-bedomer-du-din-vikt/#section-24300)
*   [BMI för att bedöma vikten](https://www.1177.se/liv--halsa/sunda-vanor/sa-bedomer-du-din-vikt/#section-24301)

MER PÅ 1177.SE
--------------

### [Stress](https://www.1177.se/liv--halsa/stresshantering-och-somn/stress/)

Stress kan ge dig extra energi när du har bråttom eller måste klara något viktigt. Men du kan må dåligt om du är stressad för länge eller för ofta. Det är viktigt att få pauser från stress.

### [Så äter du hälsosamt](https://www.1177.se/liv--halsa/ata-for-att-ma-bra/sa-ater-du-halsosamt/)

Hälsosamma matvanor kan bidra till att minska risken för att du ska få hjärt-kärlsjukdomar, övervikt, typ 2-diabetes och cancer. Du behöver inte förändra dina matvanor helt och hållet i ett enda steg. Kom ihåg att varje liten förändring kan göra stor skillnad.
