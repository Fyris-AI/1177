Filename: valja-vardmottagning.md
Title: Du kan själv välja vilken vårdcentral eller vårdmottagning du vill gå till när du behöver öppenvård. Du kan också välja att tillhöra en vårdcentral. Det kallas att lista sig.
URL Source: https://www.1177.se/sa-fungerar-varden/att-valja-vardmottagning/valja-vardmottagning/

Se till att du får information från rätt region. Du kan ändra region högst upp på sidan.

Öppenvård som du kan välja
--------------------------

Öppenvård som du kan välja
--------------------------

Du kan själv välja vilken mottagning du vill vända dig till för att få öppenvård. Till öppenvård räknas bland annat följande mottagningar:

*   vårdcentral
*   barnavårdscentral
*   barnmorskemottagning
*   ungdomsmottagning
*   mottagning för [specialiserad öppenvård](https://www.1177.se/sa-fungerar-varden/att-valja-vardmottagning/valja-vardmottagning/#section-17666).

När du behöver specialiserad öppenvård kan du ibland behöva [remiss](https://www.1177.se/sa-fungerar-varden/att-valja-vardmottagning/remiss/ "Remiss"). Det avgörs av remissreglerna i regionen där du är folkbokförd och där du vill söka vård.

### Kontakta vården genom att logga in

Många mottagningar kan du kontakta genom att [logga in på 1177](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/). Du kan till exempel förnya recept och boka, omboka eller avboka tider.

Det är vanligt att mottagningar också erbjuder [videosamtal](https://www.1177.se/om-1177/nar-du-loggar-in-pa-1177.se/det-har-kan-du-gora-nar-du-loggat-in/kontakta-varden-pa-natet/videosamtal-med-varden/). Då ser och pratar du med exempelvis en läkare eller barnmorska genom din dator, telefon eller surfplatta.

Vissa regioner har också egna appar eller digitala plattformar för att kontakta vården. Du kan till exempel boka videomöte eller få råd genom att chatta med en sjuksköterska.

Att lista sig på en vårdcentral
-------------------------------

Att lista sig på en vårdcentral
-------------------------------

När du är sjuk eller har något besvär kan du alltid söka [vård på en vårdcentral](https://www.1177.se/sa-fungerar-varden/att-valja-vardmottagning/sok-vard-pa-ratt-mottagning/#section-17977). Där kan du få behandling för många olika typer av besvär och sjukdomar. Du som behöver specialiserad vård ska bli hänvisad till rätt typ av mottagning.

Du kan välja att tillhöra en vårdcentral. Det kallas att lista sig på en vårdcentral. I vissa regioner listas du automatiskt på din närmaste vårdcentral om du inte aktivt väljer något annat. Du kan välja att lista dig på en vårdcentral var som helst i Sverige.

Även om du är listad på en vårdcentral har du möjlighet att tillfälligt söka vård på en annan vårdcentral. Det kan till exempel vara om du blir sjuk när du är på resa i en annan region.

### Sätten att lista sig varierar

Det varierar mellan regionerna hur du gör när du vill lista dig på en vårdcentral. Välj region högst upp på sidan för att få information från den regionen.

### Fast läkarkontakt

Du ska få möjlighet att välja en [fast läkarkontakt](https://www.1177.se/sa-fungerar-varden/sa-samarbetar-vard-och-omsorg/fast-vardkontakt---din-hjalp-i-vard-och-omsorg/#section-18189) på den vårdcentral där du är listad. Det är din fasta läkarkontakt som du i första hand ska få träffa när du söker vård på vårdcentralen.

### Kan jag byta vårdcentral?

Du kan byta den vårdcentral som du är listad på. Det kan vara om du inte är nöjd med den vårdcentral du har valt eller vill byta av något annat skäl.

Du kan byta vårdcentral högst två gånger på ett år, om det inte finns särskilda skäl för att göra det fler gånger.

Ofta går det att välja och byta vårdcentral genom att [logga in på 1177.se](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Välja specialiserad öppenvård
-----------------------------

Välja specialiserad öppenvård
-----------------------------

Specialiserad öppenvård är vård som inte kräver att du blir inlagd på sjukhus. Det innebär oftast att du får vård på en särskild mottagning med specialistläkare. Det kan till exempel vara en psykiatrisk mottagning, en hudmottagning eller en ögonmottagning.

Du kan välja att söka vård på en specialiserad öppenvårdsmottagning var du vill i Sverige, men ibland behöver du ha en remiss.

När behöver jag ha remiss?
--------------------------

När behöver jag ha remiss?
--------------------------

En [remiss](https://www.1177.se/sa-fungerar-varden/att-valja-vardmottagning/remiss/ "Remiss") är ett meddelande med information om att du som patient behöver en särskild bedömning, undersökning eller behandling.

För att få en remiss måste du först söka vård på en vårdcentral. Sedan skickar läkaren på vårdcentralen en remiss till den mottagning du vill komma till, om det behövs.

Ibland kan du själv skriva en så kallad [egen vårdbegäran](https://www.1177.se/sa-fungerar-varden/att-valja-vardmottagning/remiss/#section-17967) om du vill boka tid på en särskild mottagning. Det kan också kallas egenremiss eller egenanmälan. I vissa regioner kan du göra en egen vårdbegäran genom att [logga in på 1177](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Om du har en remiss kan det ibland gå fortare att få vård på en specialistvårdsmottagning. Hur fort du får vård beror på ditt medicinska behov och hur lång kö det är. Det är en läkare på mottagningen som bedömer ditt medicinska behov.

### Reglerna för remiss är olika

Det varierar mellan regionerna vilka krav på remiss som finns för att kunna söka specialiserad öppenvård. Vissa regioner har inget krav på remiss alls.

### **Att söka öppen specialistvård i en annan region**

Du kan behöva en remiss från regionen där du är folkbokförd om du vill söka vård på en specialistmottagning i en annan region. Det kan också vara så att regionen där du vill söka vård kräver remiss.

Du kan läsa om [kraven på remiss i olika regioner här](https://www.1177.se/sa-fungerar-varden/att-valja-vardmottagning/vard-i-en-annan-region/).

Vad händer med min journal?
---------------------------

Vad händer med min journal?
---------------------------

När du söker och får vård skriver vårdpersonalen in det i en [journal](https://www.1177.se/sa-fungerar-varden/sa-skyddas-och-hanteras-dina-uppgifter/din-journal/).

Om du väljer en ny vårdcentral eller specialistvårdsmottagning kan personalen där inte alltid se äldre anteckningar i din journal. Du behöver då godkänna att personalen ska kunna se de anteckningarna. Det kallas att ge sitt samtycke eller att samtycka. Personalen på mottagningen hjälper dig med det.

Gäller vårdgarantin?
--------------------

Gäller vårdgarantin?
--------------------

[Vårdgaranti](https://www.1177.se/sa-fungerar-varden/lagar-och-bestammelser/vardgaranti/ "Vårdgaranti") innebär bland annat att du ska erbjudas vård inom en bestämd tid. Du ska också få hjälp att åka någon annanstans om din region inte kan erbjuda dig vård inom den tiden.

Vårdgarantin gäller bara i den region där du är folkbokförd.

Patientavgifter och sjukresor
-----------------------------

Patientavgifter och sjukresor
-----------------------------

[Patientavgifter](https://www.1177.se/sa-fungerar-varden/kostnader-och-ersattningar/patientavgifter/ "Patientavgifter") kan skilja mellan olika regioner och mellan olika typer av vård. Om du söker vård i någon annan region måste du betala den patientavgift som gäller där.

Du kan inte få ersättning för resan till och från mottagningen om du själv väljer att söka vård utanför din egen region.

Läs om [sjukresor här](https://www.1177.se/sa-fungerar-varden/sjukresor-och-fardtjanst/sjukresor/).

Hitta på sidan
--------------

*   [Öppenvård som du kan välja](https://www.1177.se/sa-fungerar-varden/att-valja-vardmottagning/valja-vardmottagning/#section-17664)
*   [Att lista sig på en vårdcentral](https://www.1177.se/sa-fungerar-varden/att-valja-vardmottagning/valja-vardmottagning/#section-197802)
*   [Välja specialiserad öppenvård](https://www.1177.se/sa-fungerar-varden/att-valja-vardmottagning/valja-vardmottagning/#section-17666)
*   [När behöver jag ha remiss?](https://www.1177.se/sa-fungerar-varden/att-valja-vardmottagning/valja-vardmottagning/#section-17667)
*   [Vad händer med min journal?](https://www.1177.se/sa-fungerar-varden/att-valja-vardmottagning/valja-vardmottagning/#section-17668)
*   [Gäller vårdgarantin?](https://www.1177.se/sa-fungerar-varden/att-valja-vardmottagning/valja-vardmottagning/#section-17669)
*   [Patientavgifter och sjukresor](https://www.1177.se/sa-fungerar-varden/att-valja-vardmottagning/valja-vardmottagning/#section-17670)

### [Vårdgaranti](https://www.1177.se/sa-fungerar-varden/lagar-och-bestammelser/vardgaranti/)

Du har alltid rätt att få en medicinsk bedömning när du kontaktar vården. Vårdgarantin styr så att du får den vård som vårdpersonalen bedömer att du ska få inom en viss tid. Den som har störst behov av vård får den alltid först.

### [Om du inte är nöjd med vården](https://www.1177.se/sa-fungerar-varden/om-du-inte-ar-nojd/om-du-inte-ar-nojd-med-varden/)

Du kan lämna synpunkter eller klaga om du har varit med om något inom vården som du inte är nöjd med. Dina synpunkter kan bidra till att vården blir bättre och säkrare.