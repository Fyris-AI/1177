Filename: esvl-stotvagsbehandling.md
Title: ESVL är en behandling med stötvågor. Du kan behöva behandling med ESVL om du har till exempel njursten, gallsten eller blåssten.
URL Source: https://www.1177.se/undersokning-behandling/fler-behandlingar/esvl-stotvagsbehandling/

Förberedelser
-------------

Förberedelser
-------------

Berätta för läkaren om du tar några läkemedel. Du kan behöva göra ett uppehåll med vissa läkemedel en vecka innan behandlingen.

Du kan behöva fasta innan behandlingen. Det betyder att du inte får äta eller dricka. Du får mer information från mottagningen om vad du behöver tänka på.

### Du kan få läkemedel som förebyggande behandling 

Du får en [venkateter](https://www.1177.se/undersokning-behandling/innan-en-behandling-eller-undersokning/venkateter-i-armen-eller-handen/) i armvecket eller på ovansidan av handen innan behandlingen börjar. En venkateter är en liten tunn plastslang.

Genom venkatetern får du läkemedel som minskar smärtan efter behandlingen.

### Du ska inte köra bil efter behandlingen 

Du ska inte köra bil samma dag som behandlingen. Därför är det är bra om någon kan skjutsa hem dig. Du kan också ha rätt till [sjukresa](https://www.1177.se/sa-fungerar-varden/sjukresor-och-fardtjanst/sjukresor/). 

Så går behandlingen till
------------------------

Så går behandlingen till
------------------------

Behandlingen börjar med att läkaren gör en undersökning med röntgen eller [ultraljud](https://www.1177.se/undersokning-behandling/undersokningar-och-provtagning/bildundersokningar-och-rontgen/undersokning-med-ultraljud/) för att hitta stenen som ska krossas.

Sedan får du ligga ner på en särskild brits. Läkaren lägger varmt vatten eller gel på huden där du ska behandlas. Sedan trycker läkaren en behållare med vätska mot huden.

Läkaren använder en apparat som ger ifrån sig en serie av ljudvågor mot den vätskefyllda behållaren. Ljudvågorna överför tryck genom vätskan till området där du har ont. Det gör att stenarna krossas till små bitar.

Behandlingen tar mellan 30 minuter och en timme.

### Så känns det att få behandlingen 

Behandlingen brukar göra lite ont. Men du får smärtstillande läkemedel innan.

Du kan också ge dig själv smärtstillande och lugnande läkemedel under behandlingen. Det gör du med hjälp av en liten pump som du håller i handen. Pumpen är kopplad till venkatetern. 

Så mår du efteråt
-----------------

Så mår du efteråt
-----------------

Du kissar ut de första resterna från den krossade stenen direkt efter behandlingen. Det kan göra ont. Du får mer smärtlindrande läkemedel om du behöver. Sedan kan du åka hem.

Det varierar hur lång tid det tar att kissa ut alla resterna av den krossade stenen. Oftast tar det några dagar men ibland tar det längre tid.

Det är vanligt att få [lite blod i urinen](https://www.1177.se/sjukdomar--besvar/njurar-och-urinvagar/blod-i-urinen/) efter behandlingen. Då är det bra att dricka ordentligt med vätska tills urinen klarnar igen.

Du kan bli lite svullen, röd eller få blåmärken i det behandlade området. Det brukar gå över efter några dagar.  

Om du behöver få behandlingen flera gånger
------------------------------------------

Om du behöver få behandlingen flera gånger
------------------------------------------

Du kan behöva få behandlingen flera gånger om det finns större stenar.

Då kan du också få en [kateter](https://www.1177.se/undersokning-behandling/fler-behandlingar/kateter-i-urinblasan/) mellan njuren och urinblåsan för att undvika att stora bitar från den krossade stenen fastnar i urinledaren. Katetern gör att resterna lättare spolas ut i urinen och du behöver inte ha ont.

Det är vanligt att åka hem efter behandlingen och komma tillbaka nästa dag om du behöver få flera behandlingar. 

Komplikationer
--------------

Komplikationer
--------------

En komplikation är någonting oväntat och negativt som händer vid en operation eller en annan behandling.

Komplikationer efter behandlingen är ovanliga.

Kontakta mottagningen om du får [feber](https://www.1177.se/sjukdomar--besvar/infektioner/feber/feber/) eller känner dig sjuk efter behandlingen. Det kan bero på att du har fått en infektion som du behöver behandling för.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp att bedöma symtom eller hjälp med var du kan söka vård.

Hitta på sidan
--------------

*   [Förberedelser](https://www.1177.se/undersokning-behandling/fler-behandlingar/esvl-stotvagsbehandling/#section-215898)
*   [Så går behandlingen till](https://www.1177.se/undersokning-behandling/fler-behandlingar/esvl-stotvagsbehandling/#section-215899)
*   [Så mår du efteråt](https://www.1177.se/undersokning-behandling/fler-behandlingar/esvl-stotvagsbehandling/#section-215900)
*   [Om du behöver få behandlingen flera gånger](https://www.1177.se/undersokning-behandling/fler-behandlingar/esvl-stotvagsbehandling/#section-215901)
*   [Komplikationer](https://www.1177.se/undersokning-behandling/fler-behandlingar/esvl-stotvagsbehandling/#section-215902)
*   [Påverka och delta i din vård](https://www.1177.se/undersokning-behandling/fler-behandlingar/esvl-stotvagsbehandling/#section-213524)

### [Njursten](https://www.1177.se/sjukdomar--besvar/njurar-och-urinvagar/njursten/)

Njursten bildas när salter eller andra ämnen i urinen kommer i obalans. Oftast är njurstenarna mycket små och spolas ut med urinen utan att du märker det. Ibland kan en sten bli större och fastna i urinledaren. Då kan du få mycket ont i ena sidan eller i ryggen, så kallat njurstensanfall. Ibland behövs behandling på sjukhus för att få ut stenen.

### [Blåssten](https://www.1177.se/sjukdomar--besvar/njurar-och-urinvagar/blassten/)

Blåssten kan bildas om det finns urin kvar i urinblåsan efter att du har kissat. Blåssten kan göra att du blir kissnödig oftare än vanligt. Ibland blir det svårare att tömma blåsan. Du får behandling om stenarna är stora och ger besvär.

### [Gallsten](https://www.1177.se/sjukdomar--besvar/mage-och-tarm/lever-galla-och-bukspottkortel/gallsten/)

Gallsten kan göra väldigt ont men är oftast ofarligt.