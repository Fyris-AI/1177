Barn under ett år kan kräkas av olika anledningar. Därför skiljer det sig också åt vad du kan göra själv och hur kräkningarna behandlas.

Det här är de vanligaste orsakerna till att barn under ett år kräks:

*   barnet kräks i samband med att hen äter, så kallade överskottskräkningar
*   magsjuka
*   infektioner
*   allergi mot något födoämne.

### När barnet kräks i samband med att hen äter

Överskottskräkningar är den vanligaste typen av kräkningar hos barn under ett år. Barnet kräks då upp överskottet av mat direkt efter måltiden, ofta i samband med att hen rapar. Kräkningarna beror på att barnet får i sig mer mat än vad magen och tarmarna klarar av att bearbeta.

Överskottskräkningar minskar när barnet blir äldre, för att oftast försvinna före ett års ålder. Dessa kräkningar är inte skadliga.

Läs [mer om när barn kräks i samband med att de äter och vad du kan göra](https://www.1177.se/barn--gravid/att-skota-ett-nyfott-barn/hicka-rapningar-och-krakningar-hos-sma-barn/).

### Magsjuka

En annan vanlig orsak är [magsjuka](https://www.1177.se/sjukdomar--besvar/mage-och-tarm/magsjuka-och-krakningar/magsjuka-hos-sma-barn/). Då brukar barn kräkas ofta och med mycket kraft. Det är vanligt att kräkas efter att ha fått i sig bara lite vätska. Magsjuka kommer ofta plötsligt. Barnet kan också få feber, bli allmänt trött och ointresserad av omgivningen. Efter ungefär en dag kan barnet få [diarré](https://www.1177.se/sjukdomar--besvar/mage-och-tarm/diarre-forstoppning-och-blod-i-avforingen/diarre-hos-barn/).

Magsjukan beror oftast på en virusinfektion. Mindre vanligt är att magsjuka orsakas av bakterier eller parasiter.

Försök att få i barnet vätska redan från de första kräkningarna. Då minskar risken för att barnet får [vätskebrist och att bli uttorkad](https://www.1177.se/sjukdomar--besvar/mage-och-tarm/magsjuka-och-krakningar/vatskebrist-och-uttorkning-hos-barn/). Det är extra viktigt för barn under ett år eftersom de lättare får vätskebrist. Ge barnet små mängder vätska ofta.

[Tvätta händerna](https://www.1177.se/liv--halsa/sunda-vanor/sa-har-tvattar-du-handerna/) regelbundet om du eller barnet har en infektion. Att tvätta händerna minskar risken för smitta.

### Infektioner

Barn kan kräkas av olika typer av infektioner. Ofta har barnet andra symtom, som hosta och [feber](https://www.1177.se/sjukdomar--besvar/infektioner/feber/feber-hos-barn/) och att hen är trött och ointresserad av omgivningen.

Det här är exempel på infektioner som kan göra att barnet kräks:

*   [förkylning](https://www.1177.se/sjukdomar--besvar/infektioner/forkylning-och-influensa/forkylning-hos-barn/)
*   [luftvägsinfektioner med hosta](https://www.1177.se/sjukdomar--besvar/lungor-och-luftvagar/hosta-och-slem-i-luftvagarna/hosta-hos-barn/)
*   [lunginflammation](https://www.1177.se/sjukdomar--besvar/lungor-och-luftvagar/inflammation-och-infektion-ilungor-och-luftror/lunginflammation/)
*   [öroninflammation](https://www.1177.se/sjukdomar--besvar/ogon-oron-nasa-och-hals/oron-och-balans/oroninflammation/)

### Allergi mot något födoämne

Barnet kan kräkas om hen är allergisk mot något i mat eller dryck.

Om barnet börjar kräkas i samband med att hen börjar få bröstmjölksersättning kan det vara ett symtom på [komjölksallergi](https://www.1177.se/sjukdomar--besvar/allergier-och-overkanslighet/komjolksallergi/). Barnet kräks då också om hen äter annan mat som innehåller komjölk.

[Allergier mot andra födoämnen](https://www.1177.se/sjukdomar--besvar/allergier-och-overkanslighet/matallergi/) som ägg, fisk eller soja kan också göra att barnet kräks.

[Celiaki](https://www.1177.se/sjukdomar--besvar/allergier-och-overkanslighet/celiaki/celiaki-hos-barn/) gör att barnet kräks om hen får i sig något som innehåller gluten. Det är ovanligt att barn under ett år kräks på grund av celialki. Celiaki kallas ibland också för glutenintolerans.

### Ovanligare orsaker till att barn kräks

Kräkningar kan också bero på annat. Men det är ovanligt. Här följer några exempel.

#### Pylorusstenos

Om barnet har kraftiga och sprutande kräkningar kan det bero på [pylorusstenos](https://www.1177.se/sjukdomar--besvar/mage-och-tarm/magsack-och-matstrupe/pylorusstenos---fortrangning-av-nedre-magmunnen/). Då är det trångt i den nedre delen av magsäcken och maten hindras delvis från att passera vidare till tarmen. När magsäcken tömmer sig vänds maginnehållet i stället uppåt och barnet kräks, ofta kraftigt.

Kräkningarna börjar när barnet är mellan två veckor och två månader. Till en början är det små kräkningar, men de blir kraftigare med tiden. Andra symtom är att barnet inte går upp i vikt som hen ska, och att hen är trött och ointresserad av omgivningen.

#### Förstoppning

Barn som får bröstmjölksersättning eller har börjat äta vanlig mat kan ibland få [förstoppning](https://www.1177.se/sjukdomar--besvar/mage-och-tarm/diarre-forstoppning-och-blod-i-avforingen/forstoppning-hos-barn/). Om barnet har förstoppning en längre tid kan hen få ont i magen och tappa matlusten. Ibland kan barn med förstoppning kräkas.

Barn som enbart äter bröstmjölk får sällan förstoppning.

#### Gastroesofageal reflux

Gastroesofageal reflux innebär att magsaft kommer upp från magsäcken till matstrupen. Barnet kan då ibland kräkas, särskilt om hen nyligen har ätit. Det brukar inte behöva behandlas, utan växer bort under barnets första år.

#### Hinder i tarmen

Om barnet får ett hinder i tarmen kan hen kräkas och få ont i magen. Besvären kommer oftast med någon eller några minuters mellanrum. Kräkningen innehåller oftast galla från magsäcken som färgar kräkningen mörkgrön eller gul.

Hinder i tarmen kan bero på [tarmvred](https://www.1177.se/sjukdomar--besvar/mage-och-tarm/tarmbesvar/tarmvred/) eller [invagination](https://www.1177.se/sjukdomar--besvar/mage-och-tarm/tarmbesvar/invagination-hos-barn/).

#### Matförgiftning eller något giftigt ämne

Matförgiftning innebär att barnet har ätit mat som innehåller gift från vanliga bakterier. Sådant gift kan bildas om maten inte lagas eller tas omhand på rätt sätt, eftersom bakterier då kan växa till sig och bilda gift.

Det är viktigt att laga och ta hand om mat på rätt sätt. Låt till exempel inte mat ligga framme.

Läs om att [hantera bröstmjölk](https://www.1177.se/barn--gravid/att-skota-ett-nyfott-barn/amning-och-flaskmatning/spara-och-frysa-in-brostmjolk/) och om att [hantera bröstmjölksersättning](https://www.1177.se/barn--gravid/att-skota-ett-nyfott-barn/amning-och-flaskmatning/brostmjolksersattning-och-tillskottsnaring/#section-22168).

Barn kan också kräkas av att ha ätit ett [giftigt ämne](https://www.1177.se/olyckor--skador/akuta-rad---forsta-hjalpen/forgiftning/).

#### Hjärnskakning

Kräkningarna kan bero på en [hjärnskakning](https://www.1177.se/olyckor--skador/skador-pa-huvud-och-ogon/hjarnskakning/) om barnet kräks efter att ha slagit i huvudet. Andra symtom på hjärnskakning är att barnet är trött och inte orkar leka. Ibland kan kräkningarna komma flera timmar efter att barnet har slagit i huvudet.