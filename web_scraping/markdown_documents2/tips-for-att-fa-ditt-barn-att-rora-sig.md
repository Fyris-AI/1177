[Fysisk aktivitet och träning](https://www.1177.se/liv--halsa/fysisk-aktivitet-och-traning/)

Barn och unga behöver röra sig för att må bra. Det är viktigt för bland annat kroppen, hjärnan och sömnen. Här får du tips och råd om hur du kan göra för att få barn att röra sig mer i vardagen.

![Image 1: En pojke gungar på en gungbräda med en förälder](https://www.1177.se/globalassets/1177/nationell/media/fotografier/barn-och-gravid/vaxa-och-utvecklas/4-18-ar/gungbrada.jpg?saved=2024-08-30+03:14)

All rörelse räknas. Att leka tillsammans i en lekpark är ett sätt att få in mer rörelse i vardagen.

Oavsett ålder behöver man röra sig för att må bra. För barn är det extra viktigt, bland annat eftersom det är då man får med sig vanor för resten av livet.

All rörelse är viktig
---------------------

All rörelse är viktig
---------------------

All rörelse är bra och viktig. Rörelse kan vara allt möjligt, till exempel att leka, promenera, träna någon sport eller dansa. Det kan även vara sådant som att hjälpa till hemma, diska och städa sitt rum.

Försök att få till rörelse som en del i det ni gör varje dag. På så sätt kan ni skapa bra vanor tillsammans.

### Ha pauser för rörelse

Det är viktigt att inte sitta stilla för länge. Att göra en paus och bryta av med rörelse och röra sig i några minuter varje halvtimme gör skillnad.

Gå eller cykla i stället för att åka bil eller buss. Gå i trapporna i stället för att åka hiss eller rulltrappa. Det ni gör varje dag är väldigt bra för att få en grund och bra vanor.

### I skolan eller förskolan

Uppmuntra barnet att röra sig på rasterna i skolan.

Du kan också fråga förskolan eller skolan hur de jobbar med rörelse och hur mycket barnen rör sig där. Du kan också fråga hur mycket barnen är ute varje dag.

Rör dig tillsammans med barnet
------------------------------

Rör dig tillsammans med barnet
------------------------------

Barn gör som du gör. Du behöver vara den som går ut och rör dig trots att det är mörkt och kallt, eller som låter bli att använda mobilen eller surfplattan för mycket. Du kan också vara en förebild genom att till exempel gå eller cykla i stället för att åka bil eller buss.

Prata positivt om att röra på sig. Stötta barnens egna idéer till rörelse.

### Gör saker tillsammans

Var delaktig i att barnet rör sig och hitta på saker tillsammans. Barn brukar tycka att det är roligt att vuxna är med.

Gör det enkelt. Det behöver inte kosta mycket pengar eller vara organiserat i grupp.

### Tips på rörelse i vardagen för barn och föräldrar

Här är några exempel på vad ni kan göra både inomhus och utomhus:

*   Låt små barn själv putta sin vagn. Åk så lite vagn som möjligt.
*   Gör rörelseutmaningar. Ni kan till exempel utmana varandra att ta många steg en dag.
*   Kör ett gympapass hemma.
*   Ha en aktivitetslåda, där alla i familjen lägger lappar med förslag på aktiviteter. Dra en lapp när det är dags att hitta på något.

Här är några exempel på vad ni kan göra utomhus:

*   Rör er i naturen. Gör utflykter till skogen, sjön eller havet.
*   Lek i en lekpark.
*   Jogga.
*   Träna i utegym.
*   Cykla.

### Hjälps åt med andra föräldrar

Ett tips kan vara att organisera så kallad vandrande skolbuss med andra föräldrar. Då kan man turas om att promenera med barnen till skolan. Äldre barn kan promenera eller cykla till skolan tillsammans.

Vuxna kan också turas om att till exempel jogga med barnen eller följa med till ett utegym.

### Utrustning går att låna

På flera orter i landet går det att låna fritidsutrustning gratis på [Fritidsbanken](http://www.fritidsbanken.se/). Det finns bland annat skidor, skridskor, pulkor, flytvästar och tennisracket.

Mobiler, skärmar och datorer
----------------------------

Mobiler, skärmar och datorer
----------------------------

Många sitter stilla framför en skärm i flera timmar varje dag. Det är viktigt att ta pauser för att röra sig. Det är bra med regler eller överenskommelser om skärmfri tid eller maxtider för skärmen.

### Använd mobiler, plattor och datorer för att röra er

Det går att använda datorer, surfplattor och mobiltelefoner för att röra sig. Det finns bland annat spel, program, appar och lekar där man rör på sig.

Det finns också mycket tips och aktiviteter på internet. Det kan till exempel vara för att leta figurer eller skatter utomhus, göra en film eller spela in en dans.

En del föreningar och träningsföretag har gratis träningspass på sina webbplatser.

Tips för tonåringar
-------------------

Tips för tonåringar
-------------------

När barn är i tonåren kan det vara svårare att få med dem på aktiviteter med resten av familjen. Försök att hitta det som hen tycker är roligt och vill testa. Följ med om det är okej.

Var öppen för förslag. Vill barnet till exempel börja styrketräna kan ni gå på gym. Det går också att ladda ner appar och träningsprogram från internet och träna hemma.

### Träna med kompisar

Många i den här åldern vill hellre göra saker tillsammans med jämnåriga. Att träna tillsammans med kompisar kan göra det lättare att komma iväg och kanske prova nya saker.

### Rör barnet sig i skolan?

Hjälp till att få in rörelse genom att tänka på hur skolan och pluggandet är upplagt. Prata med barnet och skolan om barnet till exempel har väldigt långa lektionspass utan pauser. Man blir trött av att sitta still för länge.

Andra tips för att hitta aktiviteter
------------------------------------

Andra tips för att hitta aktiviteter
------------------------------------

Här kan du hitta tips på aktiviteter:

*   Föreningar. Kolla på internet.
*   [Barnavårdscentralen, BVC](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vard---bvc/#b).
*   Skolans elevhälsa. Läs mer om [elevhälsan](https://www.1177.se/barn--gravid/vard-och-stod-for-barn/elevhalsan/).
*   Kommunen har tips om fritidsaktiviteter, till exempel naturområden eller lekparker. Kolla kommunens webbplats.

För barn med funktionsvariation kan ni få tips och råd från BVC, elevhälsan och sjukvården. Det finns olika typer av hjälpmedel som kan underlätta för dig så att du kan utöva dina fritidsintressen.

### **Andra webbplatser**

[UMO.se](https://www.umo.se/ma-bra/traning-och-mat/) är en sajt som vänder sig till unga mellan 13 och 25 år. Här kan du bland annat se filmer om varför man mår bra av att träna. Du kan även få tips från andra unga om hur man kan komma igång och röra på sig.

[Generation Pep](https://generationpep.se/sv/) är en organisation som arbetar för att få barn och unga att röra sig. De har fakta och tips på aktiviteter för barn och unga, [dig som förälder,](https://generationpep.se/sv/verktyg/tips-till-foraldrar/) och för personal i förskolan och skolan.

Hitta på sidan
--------------

*   [All rörelse är viktig](https://www.1177.se/liv--halsa/fysisk-aktivitet-och-traning/tips-for-att-fa-ditt-barn-att-rora-sig/#section-145932)
*   [Rör dig tillsammans med barnet](https://www.1177.se/liv--halsa/fysisk-aktivitet-och-traning/tips-for-att-fa-ditt-barn-att-rora-sig/#section-145936)
*   [Mobiler, skärmar och datorer](https://www.1177.se/liv--halsa/fysisk-aktivitet-och-traning/tips-for-att-fa-ditt-barn-att-rora-sig/#section-145939)
*   [Tips för tonåringar](https://www.1177.se/liv--halsa/fysisk-aktivitet-och-traning/tips-for-att-fa-ditt-barn-att-rora-sig/#section-145941)
*   [Andra tips för att hitta aktiviteter](https://www.1177.se/liv--halsa/fysisk-aktivitet-och-traning/tips-for-att-fa-ditt-barn-att-rora-sig/#section-145950)