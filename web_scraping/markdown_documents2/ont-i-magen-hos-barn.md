Ont i magen kan ha många olika orsaker. Vid vissa tillstånd kan smärtan komma plötsligt. Ibland kan den vara molande och långvarig. Smärtan kan också komma och försvinna i intervaller. Ibland kan ont i magen vara ett symtom på att barnet känner [stress](https://www.1177.se/barn--gravid/nar-familjelivet-ar-svart/nar-barn-mar-daligt/stress-hos-barn/) eller [oro](https://www.1177.se/barn--gravid/nar-familjelivet-ar-svart/nar-barn-mar-daligt/nar-barn-mar-psykiskt-daligt/).

Här följer några exempel på orsaker till magont hos barn:

### Spädbarnskolik

Barn upp till sex månaders ålder kan under kortare eller längre perioder besväras av obehag i magen. Det kallas för [spädbarnskolik](https://www.1177.se/barn--gravid/vanliga-besvar-och-sjukdomar-hos-barn/spadbarnskolik/). Barnet skriker intensivt och kan vara närmast otröstlig under flera timmar i sträck. Ofta skriker barnet på eftermiddagar och kvällar i perioder som upprepas i ett tydligt mönster. Hen kan även dra upp knäna mot magen, spänna benen och ha gaser som låter i magen.

### Funktionella mag-tarmbesvär

Den vanligaste orsaken till långvarigt och återkommande magont kallas funktionella mag-tarmbesvär. En annan benämning på en del av dessa besvär är [irritabel tarmsjukdom, IBS](https://www.1177.se/sjukdomar--besvar/mage-och-tarm/tarmbesvar/ibs--kanslig-tarm/).

Besvären kan variera, men oftast pågår de under längre tid än två månader och kommer åtminstone någon gång varje vecka. Andra symtom kan vara sura uppstötningar, kräkningar, förstoppning eller diarré. Ibland kan besvären öka i perioder av stress.

### Förstoppning

Barn med [förstoppning](https://www.1177.se/sjukdomar--besvar/mage-och-tarm/diarre-forstoppning-och-blod-i-avforingen/forstoppning-hos-barn/) har svårt att bajsa. Bajset är hårt och det kan göra ont att bajsa. Magen blir ofta lite utspänd av gaser och tarminnehåll som inte kan passera ut. Det gör också ont. Det här är en av de allra vanligaste orsakerna till magont hos såväl små som stora barn.

### Förkylning och andra virusinfektioner

Det är vanligt att en [förkylning](https://www.1177.se/sjukdomar--besvar/infektioner/forkylning-och-influensa/forkylning/) kan ge magont hos förskolebarn. Det beror troligen på att infektionen också påverkar delar av tarmens slemhinna. Då rör sig tarmarna sämre än vanligt och det bildas mer gaser.

### Magsjuka

Ett barn som har [magsjuka](https://www.1177.se/sjukdomar--besvar/mage-och-tarm/magsjuka-och-krakningar/magsjuka-hos-sma-barn/) mår illa och kräks. Hen har ibland ont i magen och nästan alltid diarréer. Det är vanligt att barnet har feber, är trött och orkeslös. Magsjuka orsakas oftast av ett virus, men kan i sällsynta fall även orsakas av bakterier eller parasiter.

Magsjuka går oftast över på ett par dagar. Det är viktigt att barn som kräks eller har diarré får i sig vätska. Det är speciellt viktigt när det gäller barn under ett år, som lätt blir uttorkade.

Läs mer om [kräkningar hos barn 0-1 år](https://www.1177.se/barn--gravid/vanliga-besvar-och-sjukdomar-hos-barn/krakningar-hos-barn-0-1-ar/), [kräkningar hos barn över ett år](https://www.1177.se/barn--gravid/vanliga-besvar-och-sjukdomar-hos-barn/krakningar-hos-barn-over-ett-ar/) och [diarré hos barn](https://www.1177.se/sjukdomar--besvar/mage-och-tarm/diarre-forstoppning-och-blod-i-avforingen/diarre-hos-barn/).

### Laktosintolerans

Barn med ursprung från andra delar av världen än norra Europa kan utveckla [laktosintolerans](https://www.1177.se/sjukdomar--besvar/allergier-och-overkanslighet/laktosintolerans/) från skolåldern och uppåt. Det innebär att kroppens förmåga att bryta ner mjölksocker som även kallas laktos minskar. Grovtarmens bakterier jäser i stället mjölksockret och barnet får gaser och diarréer, som kan leda till magont.

### Celiaki

[Celiaki](https://www.1177.se/sjukdomar--besvar/allergier-och-overkanslighet/celiaki/celiaki-hos-barn/) som även kallas glutenintolerans innebär att barnet inte tål proteinet gluten som finns i sädesslagen vete, råg och korn. Celiaki kan ge många olika symtom. Vanligt hos barn är sämre aptit, trötthet, huvudvärk och magont med eller utan förstoppning eller diarréer.

### Födoämnesallergi – matallergi

Ett barn som är allergiskt mot något ämne som ingår i livsmedel kan reagera på många olika sätt. Det vanliga är att barnet får utslag eller eksem. Ibland förekommer klåda, irritation i munnen, svullnad på läpparna och i halsen. Även magont, kräkningar, diarré eller förstoppning kan vara symtom på [matallergi](https://www.1177.se/sjukdomar--besvar/allergier-och-overkanslighet/matallergi/).

### Körtelmage

[Körtelmage eller körtelbuk](https://www.1177.se/sjukdomar--besvar/mage-och-tarm/tarmbesvar/kortelmage-hos-barn/) beror på att svullna lymfkörtlar i magen gör att tarmen rör sig sämre än vanligt. Det leder till att barnet får ont när gaser inte passerar vidare genom tarmen. Ofta beror körtelmage på en virusinfektion, som samtidigt kan ge mer eller mindre hög feber. Ibland kan besvären av körtelmage efter en [infektion](https://www.1177.se/sjukdomar--besvar/infektioner/infektion-och-inflammation/) bli ganska långvariga.

Körtelmage kan förväxlas med [blindtarmsinflammation](https://www.1177.se/sjukdomar--besvar/mage-och-tarm/tarmbesvar/blindtarmsinflammation/).

### Blindtarmsinflammation

[Blindtarmsinflammation](https://www.1177.se/sjukdomar--besvar/mage-och-tarm/tarmbesvar/blindtarmsinflammation/) brukar börja med att barnet får sämre aptit än vanligt och ibland mår illa. Hen får ofta magont som gör att det känns ömt runt naveln. Ibland kan det ömma området flytta sig till högra nedre delen av magen där blindtarmen sitter. Barnet får ofta lite högre kroppstemperatur, upp mot 38 till 38,5 grader.

Liknande besvär förekommer vid så kallad [körtelmage eller körtelbuk](https://www.1177.se/sjukdomar--besvar/mage-och-tarm/tarmbesvar/kortelmage-hos-barn/).

### Inflammatorisk tarmsjukdom

[Crohns sjukdom](https://www.1177.se/sjukdomar--besvar/mage-och-tarm/tarmsjukdomar/crohns-sjukdom/) och [ulcerös kolit](https://www.1177.se/sjukdomar--besvar/mage-och-tarm/tarmsjukdomar/ulceros-kolit/) tillhör en grupp sjukdomar med samlingsnamnet inflammatoriska tarmsjukdomar. Vanliga symtom är diarréer med eller utan blod i bajset, magont, viktnedgång och trötthet. Ont i lederna eller ont i huvudet kan förekomma. Inflammatorisk tarmsjukdom kan komma i skov. Det betyder att symtomen kan öka och minska i perioder.

### Invagination

[Invagination](https://www.1177.se/sjukdomar--besvar/mage-och-tarm/tarmbesvar/invagination-hos-barn/) är ett ovanligt tillstånd som kan förekomma hos barn upp till tre års ålder. Vid invagination har en del av tarmen krupit in i den efterföljande delen och det finns risk för stopp i tarmen.

Barnet får oftast plötsligt ont i magen i attacker. Hen blir också blek och stillsam. Tiden mellan smärtattackerna blir allt kortare tills barnet har ont hela tiden. Tarmstopp leder till att barnet mår illa och kräks. Stoppet gör också att varken bajs eller gaser kan komma ut.

### Ljumskbråck

[Ljumskbråck hos barn](https://www.1177.se/sjukdomar--besvar/mage-och-tarm/tarmbesvar/ljumskbrack/) är oftast medfödda och syns då som en rundad utbuktning vid ljumsken eller i pungen. Ljumskbråck beror på att en del av bukhinnan och tarmen trycks genom bukväggen så att en säck bildas under huden.

De flesta barn som har ljumskbråck har inga besvär. Men en del av tarmen kan hamna i kläm i bråcket. Det kallas inklämt ljumskbråck och leder oftast till magont, ont i ljumsken eller ont i pungen.

### Testikelvridning

[Testikelvridning eller testikeltorsion](https://www.1177.se/sjukdomar--besvar/konsorgan/pung-och-testiklar/testikelvridning/) ger kraftig smärta i pungen eller nedre delen av magen på höger eller vänster sida. Pungen blir svullen och röd och en testikel blir öm. Testikelvridning är sällsynt, men det är viktigt att söka vård direkt för att inte testikeln ska skadas.

Läs mer om [smärtor i pungen före puberteten](https://www.1177.se/sjukdomar--besvar/konsorgan/pung-och-testiklar/ont-i-pungen/).

### Urinvägsinfektion

Vid [urinvägsinfektion](https://www.1177.se/sjukdomar--besvar/njurar-och-urinvagar/infektioner-i-njurar-och-urinvagar/urinvagsinfektion-hos-barn/) brukar det svida när barnet kissar. Hen kissar oftare än vanligt, kan kissa på sig och får vanligtvis ont i magen. Det kan komma lite blod i kisset, som kan lukta illa.

Obehandlad urinvägsinfektion kan utvecklas till njurbäckeninflammation, eller pyelonefrit. Då kan barnet få magont som strålar ut mot höger eller vänster sida samt feber och kräkningar.

### Mensrelaterade besvär

Det är vanligt att ungdomar som har fått mens har ont i magen under mensperioden. [Endometrios](https://www.1177.se/sjukdomar--besvar/konsorgan/klada-och-smarta-i-underlivet/endometrios/) kallas ett besvärligt tillstånd som ger besvärande magont under eller strax innan menstruation.

### Psykiska besvär

Ibland kan ont i magen vara ett symtom på att barnet känner [stress](https://www.1177.se/barn--gravid/nar-familjelivet-ar-svart/nar-barn-mar-daligt/stress-hos-barn/) eller [oro](https://www.1177.se/barn--gravid/nar-familjelivet-ar-svart/nar-barn-mar-daligt/nar-barn-mar-psykiskt-daligt/). Det är vanligt med magont när ett barn mår [psykiskt dåligt](https://www.1177.se/barn--gravid/nar-familjelivet-ar-svart/nar-barn-mar-daligt/nar-barn-mar-psykiskt-daligt/).