[Operationer](https://www.1177.se/undersokning-behandling/operationer/)

Flera sjukdomar kan ge högt blodtryck i blodkärl som leder blod till levern. Ofta räcker behandling med läkemedel för att sänka blodtrycket. Ibland behövs behandling för att vidga blodkärl i levern. Då sjunker blodtrycket.

Behandlingen kallas TIPS. Det är en förkortning av transjugulär intrahepatisk portosystemisk shunt.

Du kan få behandling med TIPS om du fått en blödning i mag-tarmkanalen. Blödningen kan bero på en leversjukdom, till exempel [skrumplever](https://www.1177.se/sjukdomar--besvar/mage-och-tarm/lever-galla-och-bukspottkortel/levercirros--skrumplever/).

Du kan även få behandlingen om du har vätska i magen som beror på skrumplever. Vätskan kallas för ascites. Då får du behandlingen när ingen annan behandling hjälpt.

Förberedelser
-------------

Förberedelser
-------------

Innan behandlingen behöver du bli undersökt på olika sätt. Det är för att läkaren ska se om du kan bli behandlad och för att minska risken för komplikationer efter behandlingen.

Du kan behöva en eller flera av dessa undersökningar:

*   [datortomografi](https://www.1177.se/undersokning-behandling/undersokningar-och-provtagning/bildundersokningar-och-rontgen/datortomografi/) eller [ultraljud](https://www.1177.se/undersokning-behandling/undersokningar-och-provtagning/bildundersokningar-och-rontgen/undersokning-med-ultraljud/) av levern
*   [EKG](https://www.1177.se/undersokning-behandling/undersokningar-och-provtagning/provtagning-och-matningar/matningar/ekg/)
*   [ultraljud](https://www.1177.se/undersokning-behandling/undersokningar-och-provtagning/bildundersokningar-och-rontgen/undersokning-med-ultraljud/) av hjärtat
*   [blodprov](https://www.1177.se/undersokning-behandling/undersokningar-och-provtagning/provtagning-och-matningar/blodprov/att-lamna-blodprov/).

Ibland är risken för komplikationer efter behandlingen för stor. Då går det inte att behandla med TIPS. Till exempel om du har en allvarlig sjukdom i hjärtat eller levern, eller en allvarlig infektion.

Om du har vätska i magen så behöver du få behandling för att få bort den. Det kallas [ascitestappning](https://www.1177.se/undersokning-behandling/operationer/operationer-av-mage-och-tarmar/tomma-ut-vatska-fran-buken--ascitestappning/) och görs på sjukhuset några dagar före TIPS-behandlingen.

Du kan behöva [antibiotika](https://www.1177.se/undersokning-behandling/behandling-med-lakemedel/lakemedel-utifran-diagnos/antibiotika/) för att förebygga att du får en infektion.

### Förbered dig hemma innan behandlingen

Innan behandlingen behöver du oftast förbereda dig hemma. Du kan till exempel behöva fasta några timmar och sluta ta vissa läkemedel. Du behöver också duscha och tvätta dig med en speciell tvål kvällen innan och på morgonen samma dag som behandlingen.

Du får information om hur du ska förbereda dig i god tid innan behandlingen.

Så går behandlingen till
------------------------

Så går behandlingen till
------------------------

Du blir sövd med [narkos](https://www.1177.se/undersokning-behandling/operationer/fore-och-efter-operation/narkos/) före behandlingen.

Så här går behandlingen till:

*   Läkaren undersöker din hals med [ultraljud](https://www.1177.se/undersokning-behandling/undersokningar-och-provtagning/bildundersokningar-och-rontgen/undersokning-med-ultraljud/) för att hitta ett blodkärl att föra in en kateter genom. En kateter är en tunn slang.
*   Genom ett litet snitt i blodkärlet på halsen, för läkaren ner katetern mot levern.
*   Med hjälp av katetern sätter läkaren in en stent. En stent är ett litet rör av metallnät.
*   Röret sätts på plats mellan blodkärl som för blod till levern och blodkärl som för blod bort från levern. Då sänks blodtrycket. 
*   Du får kontrastmedel och röntgas. Då kan läkaren kontrollera att röret är rätt placerat och att blodtrycket sjunker som det ska.

Behandlingen brukar ta mellan en och tre timmar.

Så mår du efteråt
-----------------

Så mår du efteråt
-----------------

Efter behandlingen får du komma till en uppvakningsavdelning. Efter några timmar flyttas du till en annan avdelning på sjukhuset. Mår du bra kan du vara uppe och stå eller röra på dig redan samma dag.

Hur länge du stannar på sjukhuset beror på hur du mår.

Läkaren undersöker operationssåret innan du lämnar sjukhuset. Du blir också undersökt med [ultraljud](https://www.1177.se/undersokning-behandling/undersokningar-och-provtagning/bildundersokningar-och-rontgen/undersokning-med-ultraljud/) som visar att blodet rinner som det ska genom stenten.

Komplikationer och biverkningar
-------------------------------

Komplikationer och biverkningar
-------------------------------

En komplikation är någonting oväntat och negativt som händer vid en operation eller en annan behandling.

Efter en TIPS-behandling kan du få besvär som du behöver söka vård för men som brukar gå över efter ett tag. Ibland behövs behandling, till exempel att TIPS-behandlingen görs om.

Du kan till exempel få symtom på [hjärtsvikt](https://www.1177.se/sjukdomar--besvar/hjarta-och-blodkarl/hjartbesvar-och-hjartfel/hjartsvikt/). Symtomen beror på att blodflödet till hjärtat ökar tillfälligt. Det brukar gå över men ibland behövs behandling.

Leverns funktion kan också bli nedsatt ett tag. Det brukar märkas inom några veckor på något av följande sätt:

*   Du känner dig tröttare än vanligt.
*   Du har svårt att koncentrera dig.
*   Du känner dig förvirrad.

Du kan förebygga besvären genom att bajsa flera gånger varje dag. Det är också viktigt att du inte får [förstoppning](https://www.1177.se/sjukdomar--besvar/mage-och-tarm/diarre-forstoppning-och-blod-i-avforingen/forstoppning/). Du kan behöva ta laxerande medel för att kunna bajsa. Din läkare kan ge dig [ett recept](https://www.1177.se/undersokning-behandling/behandling-med-lakemedel/att-fa-recept-och-att-kopa-lakemedel/nar-du-far-ett-recept/) på laxerande medel om det behövs.

Det är viktigt att du [äter hälsosamt](https://www.1177.se/liv--halsa/ata-for-att-ma-bra/sa-ater-du-halsosamt/) och regelbundet. Du får inte fasta.

### När och var ska jag söka vård?

Kontakta mottagningen eller en [vårdcentral](https://www.1177.se/hitta-vard/?caretype=V%c3%a5rdcentral&s=name&lat=&lng=) om du får något av följande symtom:

*   Du blir gul i huden eller ögonen. 
*   Du får feber och känner dig sjuk.
*   Du får svullna ben.
*   Du blir andfådd.
*   Du känner dig förvirrad.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp att bedöma symtom eller hjälp med var du kan söka vård.

### [Vardagsmotion – rörelse i vardagen](https://www.1177.se/liv--halsa/fysisk-aktivitet-och-traning/vardagsmotion/)

Att röra på dig mer kan göra att du mår bättre på flera olika sätt. Men det kan kännas svårt innan du har kommit i gång. Genom att få in lite rörelse i vardagen tar du ett första steg mot att börja träna.

### [Äta för att må bra](https://www.1177.se/liv--halsa/ata-for-att-ma-bra/)

Här kan du läsa om hur du kan äta för att din kropp ska må så bra som möjligt. Du kan läsa om tips för att göra dina matvanor mer hälsosamma. Du kan också läsa om vegetarisk mat och om olika typer av näring som din kropp behöver.