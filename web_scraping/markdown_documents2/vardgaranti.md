[Lagar och bestämmelser](https://www.1177.se/sa-fungerar-varden/lagar-och-bestammelser/)

Du har alltid rätt att få en medicinsk bedömning när du kontaktar vården. Vårdgarantin styr så att du får den vård som vårdpersonalen bedömer att du ska få inom en viss tid. Den som har störst behov av vård får den alltid först.

![Image 1: Vårdgarantin beskriver hur länge du som längst ska behöva vänta på att få vård.](https://www.1177.se/globalassets/1177/nationell/media/illustrationer/ovrig-grafik/vardgarantin2.png?saved=2025-03-07+09:31)

Vårdgarantin beskriver hur länge du som längst ska behöva vänta på att få vård.

En kortare version av den här texten finns även på [lättläst svenska](https://www.1177.se/sv-se-x-ll/other-languages/other-languages/soka-vard/vardgaranti---latt-svenska/).

Se till att du får information från rätt region. Du kan ändra region högst upp på sidan.

Den nationella vårdgarantin
---------------------------

Den nationella vårdgarantin
---------------------------

Detta gäller enligt den nationella vårdgarantin:

### Kontakt med primärvården samma dag

Du ska få kontakt med den vårdcentral som du har valt att tillhöra samma dag som du söker vård. Att välja en vårdcentral kallas att vara [listad på en vårdcentral](https://www.1177.se/sa-fungerar-varden/att-valja-vardmottagning/valja-vardmottagning/).

Kontakten kan ske till exempel genom ett telefonsamtal, ett besök eller ett videosamtal.

Vårdgarantin gäller även på andra mottagningar inom primärvården där du inte kan lista dig.

#### **Vad är primärvård?**

Med primärvård menas till exempel vårdcentraler, ungdomsmottagningar, barnmorskemottagningar och barnavårdscentraler.

### Medicinsk bedömning av en legitimerad vårdpersonal inom tre dagar

Du ska få en medicinsk bedömning av en läkare eller annan [legitimerad hälso- och sjukvårdspersonal](https://www.1177.se/sa-fungerar-varden/lagar-och-bestammelser/vad-innebar-det-att-vara-legitimerad-inom-varden/) inom primärvården. Det ska ske inom högst tre dagar.

Den medicinska bedömningen kan göras vid ett besök eller genom till exempel ett videosamtal.

### Besök på en specialistmottagning inom 90 dagar

Personalen i primärvården som gör bedömningen skickar en [remiss](https://www.1177.se/sa-fungerar-varden/att-valja-vardmottagning/remiss/) till en specialistmottagning. Där görs en bedömning av vilket behov du har och hur du kan få hjälp.

Du ska få en tid inom 90 dagar om specialistmottagningen bestämmer att du ska få specialistvård. Det gäller också om du söker själv, utan remiss från en läkare.

#### Egen vårdbegäran

En del mottagningar vill att du skriver en så kallad [egen vårdbegäran](https://www.1177.se/sa-fungerar-varden/att-valja-vardmottagning/remiss/). Den kan även kallas egenremiss eller egenanmälan. Kontakta den mottagning som du vill komma till och fråga om du ska skicka in en egen vårdbegäran.

Ibland kan specialistmottagningen i stället välja att hänvisa dig till någon annan vårdmottagning. Du kan också få råd om vad du kan göra själv för att lindra dina besvär.

### Behandling påbörjad inom 90 dagar

Du ska få tid för behandling inom 90 dagar, räknat från det att vårdpersonalen tillsammans med dig beslutade om behandlingen. En behandling kan till exempel vara en operation.

### Andra tidsgränser

Regionerna kan ha andra tidsgränser än vad som gäller enligt den nationella vårdgarantin. Tidsgränserna kan vara kortare. De kan inte vara längre.

Vad händer om jag inte får vård inom vårdgarantin?
--------------------------------------------------

Vad händer om jag inte får vård inom vårdgarantin?
--------------------------------------------------

Om din mottagning inte kan ge dig vård inom tidsgränserna för vårdgarantin, ska du erbjudas vård på en annan mottagning. Den nya mottagningen kan finnas i din egen region, eller i en annan region.

Du kan inte välja vilken mottagning du ska hänvisas till om du vill använda dig av vårdgarantin.

### Du kan tacka nej

Du kan tacka nej till erbjudandet om vård på en annan mottagning. Då avstår du från vårdgarantin. Det kan göra att du får vänta längre på vård.

### Om du ångrar att du tackade nej

Kontakta mottagningen där du blev erbjuden vård om du ångrar att du tackade nej. Vårdgarantin börjar räknas på nytt från det datum du meddelade att du ändrade dig.

### Ersättning för extra kostnader

Du kan få ersättning för de extra kostnader du kan få om du blir hänvisad till en annan mottagning. Det gäller till exempel vissa resor. Du kan inte få ersättning för extra kostnader om du själv väljer var du ska få vård. Kontakta din region för att få veta vad som gäller för dig.

Du ska få information om vårdgarantin
-------------------------------------

Du ska få information om vårdgarantin
-------------------------------------

Fråga om vårdgarantin på mottagningen där du väntar på vård. Din region är skyldig att ge dig informationen du behöver för att vara delaktig i din vård. Du ska till exempel få följande information:

*   hur vårdgarantin fungerar
*   ungefär hur länge du kan behöva vänta på vård enligt vårdgarantin
*   vilka följder det kan bli för dig beroende på vilka val du gör.

I en del regioner finns det också ett väntetidskansli eller liknande som du kan kontakta om du har frågor.

Vårdgarantin gäller bara i din region
-------------------------------------

Vårdgarantin gäller bara i din region
-------------------------------------

Vårdgarantin gäller bara i den region där du är folkbokförd. Du måste också vara listad på vårdcentralen där du söker vård för att vårdgarantin ska gälla.

Du som [väljer att söka vård](https://www.1177.se/sa-fungerar-varden/att-valja-vardmottagning/valja-vardmottagning/) i en annan region är inte garanterad att få vård inom någon bestämd tid. Det som avgör hur fort du ska få vård är ditt behov av vård. Den person som har störst behov får vård först, oavsett var personen är folkbokförd.

Några regioner har särskilda överenskommelser. Det gör att vårdgarantin kan gälla även i andra regioner än där du bor. Fråga vårdpersonalen för att få veta om det är så i din region.

När gäller inte vårdgarantin?
-----------------------------

När gäller inte vårdgarantin?
-----------------------------

Vårdgarantin gäller inte för exempelvis följande situationer:

*   Vårdgarantin gäller inte för återbesök.
*   Vårdgarantin gäller inte om du av medicinska skäl bör vänta längre än garantins tidsgränser.
*   Vårdgarantin gäller inte för medicinsk service, till exempel laboratorieundersökningar.
*   Vårdgarantin gäller inte för utredningar och undersökningar som till exempel röntgen, provtagningar och tester.
*   Vårdgarantin gäller inte när du ska få ett hjälpmedel, med undantag för utprovning av hörapparater.
*   Vårdgarantin gäller inte om du väljer att söka vård hos en privat vårdgivare som inte finansieras med skattemedel eller som saknar avtal med en region. Fråga vårdgivaren om du är osäker på om vårdgarantin gäller.
*   Vårdgarantin gäller inte för tandvård, men det finns en del undantag. Det kan till exempel vara tandvård som ingår som en del av en behandling av en sjukdom. Fråga vårdgivaren om du är osäker på om vårdgarantin gäller.

Hitta på sidan
--------------

*   [Den nationella vårdgarantin](https://www.1177.se/sa-fungerar-varden/lagar-och-bestammelser/vardgaranti/#section-26246)
*   [Vad händer om jag inte får vård inom vårdgarantin?](https://www.1177.se/sa-fungerar-varden/lagar-och-bestammelser/vardgaranti/#section-101753)
*   [Du ska få information om vårdgarantin](https://www.1177.se/sa-fungerar-varden/lagar-och-bestammelser/vardgaranti/#section-213454)
*   [Vårdgarantin gäller bara i din region](https://www.1177.se/sa-fungerar-varden/lagar-och-bestammelser/vardgaranti/#section-26255)
*   [När gäller inte vårdgarantin?](https://www.1177.se/sa-fungerar-varden/lagar-och-bestammelser/vardgaranti/#section-26257)
*   [Väntetider i vården](https://www.1177.se/sa-fungerar-varden/lagar-och-bestammelser/vardgaranti/#section-26265)

### [Patientlagen](https://www.1177.se/sa-fungerar-varden/var-med-och-bestam-om-din-vard/patientlagen/)

Patientlagen är en lag som finns för dig som är patient. I lagen beskrivs bland annat vilken information du ska få. Informationen ska hjälpa dig att vara med och bestämma om din vård.

### [Välja vårdmottagning](https://www.1177.se/sa-fungerar-varden/att-valja-vardmottagning/valja-vardmottagning/)

Du kan själv välja vilken vårdcentral eller vårdmottagning du vill gå till när du behöver öppenvård. Du kan välja att tillhöra en vårdcentral. Det kallas att lista sig. Vissa mottagningar kräver en remiss. Ibland kan du skriva en egen vårdbegäran för att boka tid på en mottagning.

### [Om du inte är nöjd med vården](https://www.1177.se/sa-fungerar-varden/om-du-inte-ar-nojd/om-du-inte-ar-nojd-med-varden/)

Du kan lämna synpunkter eller klaga om du har varit med om något inom vården som du inte är nöjd med. Dina synpunkter kan bidra till att vården blir bättre och säkrare.