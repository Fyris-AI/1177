[Kostnader och ersättningar](https://www.1177.se/sa-fungerar-varden/kostnader-och-ersattningar/)

Du som har en funktionsnedsättning eller har ett barn som har en funktionsnedsättning kan få ersättning för extra kostnader. Det kan du få genom ett bidrag som heter merkostnadsersättning. Du ansöker om det hos Försäkringskassan.

Vad är merkostnader?
--------------------

Vad är merkostnader?
--------------------

Merkostnader är vissa extra kostnader som du har på grund av din eller ditt barns funktionsnedsättning. Försäkringskassan bedömer om de extra kostnaderna är rimliga i jämförelse med kostnaderna för en person utan funktionsnedsättning i motsvarande ålder.

Merkostnader kan till exempel vara följande:

*   Kostnader för hälsa, vård och kost, till exempel läkemedel, patientavgifter och specialkost.
*   Kostnader för slitage och rengöring av till exempel kläder.
*   Kostnader för till exempel resor med egen bil om du eller ditt barn inte kan åka kollektivt. Det kan också vara sjukresor eller behandlingsresor som inte ersätts av kommunen eller regionen.
*   Kostnader för hjälpmedel, till exempel vid inköp, hyra eller försäkring.
*   Kostnader för hjälp i det dagliga livet, till exempel för en god man, hemtjänst eller andra insatser som beviljas av kommunen.
*   Kostnader för till exempel byte av bostad om du eller ditt barn behöver extra rum eller större bostadsyta för vårdutrustning eller hjälpmedel.

För att kunna få merkostnadsersättning måste kostnaderna vara minst 14 700 kronor per år. Ju högre merkostnader du har, desto högre blir ersättningen.

Maxbeloppet är 3 431 kronor per månad. Beloppen gäller för 2025 och uppdateras av Försäkringskassan varje år.

Du betalar ingen skatt på ersättningen.

### Fundera på vilka extra kostnader du har

Tänk igenom alla dina kostnader och utgifter när du ska ansöka om ersättningen. Du kanske har vant dig vid vissa extra utgifter och inte tänker på att de kan räknas som merkostnader. Se till att få med dessa utgifter.

Du behöver också ha ett läkarintyg som beskriver varför de extra kostnaderna beror på din eller ditt barns funktionsnedsättning.

### Om du har frågor

Fråga din handläggare på Försäkringskassan om du är osäker på vad som kan räknas som en merkostnad.

Medlemsorganisationer för olika funktionsnedsättningar kan också ge information om ersättningen för merkostnader. Som medlem kan du kontakta din organisation.

Om du har kontakt med en kurator kan du be hen om hjälp med din ansökan.

Vem kan få merkostnadsersättning?
---------------------------------

Vem kan få merkostnadsersättning?
---------------------------------

Du kan få ersättningen både som vuxen och för ditt barn.

### Merkostnadsersättning för vuxna

För att kunna ansöka om merkostnadsersättning som vuxen behöver du uppfylla följande:

*   Du ska ha fyllt 18 år.
*   Du ska inte längre ha rätt att bli försörjd av din eller dina vårdnadshavare.
*   Du ska ha varit under 65 år när du fick funktionsnedsättningen.
*   Du ska ha en funktionsnedsättning som kommer finnas kvar i minst ett år.
*   Du ska vara försäkrad i Sverige.

Du får behålla merkostnadsersättningen om du redan har den när du fyller 65 år. Men nivån på ersättningen kan inte höjas även om dina merkostnader ökar.

Särskilda regler gäller för dig som har mycket nedsatt syn eller hörsel.

[Läs mer om merkostnadsersättning för vuxna på Försäkringskassans webbplats](https://www.1177.se/lankbiblioteket/nationella-lankar/f/forsakringskassan---behallare/forsakringskassan---merkostnadsersattning/ "Försäkringskassan - Merkostnadsersättning vuxna"). Där finns också vanliga frågor och svar om ersättningen för vuxna.

### Merkostnadsersättning **för barn**

Du som har ett barn med en funktionsnedsättning kan få merkostnadsersättning för extra kostnader. Funktionsnedsättningen hos barnet ska finnas kvar i minst sex månader. Kostnaderna läggs ihop om du har flera barn med funktionsnedsättningar.

[Läs mer om merkostnadsersättning för barn på Försäkringskassans webbplats](https://www.1177.se/lankbiblioteket/nationella-lankar/f/forsakringskassan---behallare/merkostnadsersattning-barn/ "Försäkringskassan - Merkostnadsersättning barn"). Där finns också vanliga frågor och svar om ersättningen för barn.

Vem kontaktar jag?
------------------

Vem kontaktar jag?
------------------

Du ansöker om ersättningen hos Försäkringskassan genom den digitala funktionen [Mina sidor](https://www.1177.se/lankbiblioteket/nationella-lankar/f/forsakringskassan---behallare/forsakringskassan---om-mina-sidor/ "Försäkringskassan - om Mina sidor"). Du ska också skicka med läkarintyget i din ansökan.

*   [Läs socialförsäkringsbalken på riksdagens webbplats](https://www.1177.se/lankbiblioteket/nationella-lankar/r/riksdagen.se---startsida/socialforsakringsbalk/)

### [Hjälpmedel](https://www.1177.se/undersokning-behandling/hjalpmedel/)

Här kan du läsa om olika sorters hjälpmedel och hur det går till att få dem.