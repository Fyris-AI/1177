[Smärtbehandlingar och rehabilitering](https://www.1177.se/undersokning-behandling/smartbehandlingar-och-rehabilitering/)

Akupunktur är en behandling där man sätter tunna nålar på särskilda ställen i huden. Behandlingen används framför allt om du har ont i muskler eller leder. En del studier visar att akupunktur fungerar, andra studier kan inte bevisa det.

Akupunktur har sitt ursprung i traditionell kinesisk medicin. Metoden har sedan utvecklats och används nu även i stora delar av västvärlden. Det finns skillnader mellan traditionell kinesisk akupunktur och västerländsk akupunktur. I den här texten beskrivs i första hand västerländsk akupunktur.

Förberedelser inför akupunktur
------------------------------

Förberedelser inför akupunktur
------------------------------

Det behövs inga särskilda förberedelser inför behandlingen.

Så går akupunktur till
----------------------

Så går akupunktur till
----------------------

Innan behandlingen påbörjas får du svara på frågor om dig själv och dina besvär. Den som ska ge behandlingen gör ofta en undersökning genom att känna på de områden som gör ont.

Det går bra att få behandling i alla kroppsdelar, till exempel i ryggen, händerna, armarna, fötterna och i knäna. Ibland kan man även få behandling med akupunktur i öronen.

### Det är vanligast att ligga ner under behandlingen

Du får ta av dig kläderna på den del av kroppen där du ska få behandling. Det brukar gå bra att behålla underkläderna på. Man får oftast ligga ner på magen, ryggen eller sidan. Det beror på var du ska få behandling.

### Så placeras nålarna

Behandlaren sätter tunna, sterila nålar in i muskler, senor eller bindväv. Nålarna placeras i så kallade triggerpunkter. Sedan snurrar behandlaren på nålarna. Det kan kännas pirrande, tryckande eller som värme eller kyla. Du kan även känna dig lite avdomnad där nålarna sitter. Det kan också göra lite ont, men det går över när behandlaren slutar snurra på nålarna.

Ibland använder behandlaren en elektrisk apparat som är kopplad till nålarna. Det kallas elektroakupunktur.

### Ofta används fem till tolv nålar

Nålarna kan placeras där du har ont, men också på andra ställen. Behandlaren bestämmer utifrån dina besvär hur många nålar som behövs. Vanligen används fem till tolv nålar per behandling.

### Efter fem behandlingar brukar effekten märkas

Efter 20 till 30 minuter tar behandlaren bort nålarna. Behandlingen kan upprepas två till tre gånger per vecka. Det tar ungefär fem gånger innan du kan känna att du får en positiv effekt av behandlingen.

Akupunktur används ofta i kombination med annan behandling, oftast träningsövningar. Akupunktur kan även användas i kombination med läkemedel.

Så mår du efteråt
-----------------

Så mår du efteråt
-----------------

Du kan känna dig trött efter att ha fått akupunktur. Du kan även känna dig törstig, yr eller illamående. Försök att vila en stund efter behandlingen och drick vatten.

Komplikationer av akupunktur
----------------------------

Komplikationer av akupunktur
----------------------------

Det är vanligt att få små blåmärken där nålarna har suttit. Blåmärkena försvinner av sig själv efter några dagar. En del upplever att de får mer ont efter behandlingen, men det brukar gå över inom några dagar.

Det är ovanligt med allvarliga eller långvariga komplikationer efter akupunktur.

Vem får ge behandling med akupunktur?
-------------------------------------

Vem får ge behandling med akupunktur?
-------------------------------------

Alla som arbetar inom sjukvården och är legitimerade i sitt yrke kan ge västerländsk akupunktur om de har utbildning för detta. Det gäller till exempel läkare, tandläkare, kiropraktorer, naprapater, sjuksköterskor, barnmorskor och fysioterapeuter. Även personer utanför hälso- och sjukvården kan ge behandling med akupunktur. 

Varför görs behandlingen?
-------------------------

Varför görs behandlingen?
-------------------------

Akupunktur används för att lindra smärta. Behandlingen används för att minska smärta i till exempel muskler och leder. Den kan också användas för att lindra [smärtan under en förlossning](https://www.1177.se/barn--gravid/forlossning/smartlindring-under-forlossningen/smarta-under-forlossningen/).

Akupunktur stimulerar kroppens eget system att lindra smärta. På så sätt upplever du att det inte gör lika ont.

Finns det bevis för att akupunktur fungerar?
--------------------------------------------

Finns det bevis för att akupunktur fungerar?
--------------------------------------------

Det finns många studier som visar att akupunktur kan lindra smärta. Dessutom kan behovet av smärtlindrande läkemedel minska.

Akupunktur kan hjälpa vid följande besvär:

*   [spänningshuvudvärk](https://www.1177.se/sjukdomar--besvar/hjarna-och-nerver/huvudvark-och-migran/spanningshuvudvark/)
*   ont i ländryggen
*   smärta vid förlossning
*   ledbesvär
*   inflammatoriska sjukdomar
*   smärtlindring efter en operation.

Men det finns också rapporter som visar att akupunktur kanske inte fungerar som behandling vid smärta.

### Akupunktur mot andra besvär

Akupunktur ges inte bara som behandling mot smärta. Du kan också få akupunktur för att slappna av och bli mer lugn.

Det här är exempel på andra besvär där du kan få akupunktur som behandling:

*   Biverkningar av läkemedel, exempelvis illamående.
*   Abstinens vid olika typer av beroenden.

Allt fler vetenskapliga studier visar att akupunktur kan hjälpa mot dessa besvär.

När är behandlingen olämplig?
-----------------------------

När är behandlingen olämplig?
-----------------------------

Det här är exempel på tillfällen när det kan vara olämpligt med akupunktur:

*   Du har en ökad blödningsrisk eller tar blodförtunnande läkemedel.
*   Du har [lymfödem](https://www.1177.se/sjukdomar--besvar/hjarta-och-blodkarl/lymfkortlar/lymfodem/).
*   Du är gravid i vecka 0–13.
*   Du har en [pacemaker](https://www.1177.se/undersokning-behandling/operationer/operationer-i-hjartat-och-karlen/att-fa-en-pacemaker/).
*   Du har en tatuering eller en infektion där nålarna ska sättas.
*   Du är allergisk mot nickel eller krom.
*   Du har [stor rädsla för nålar](https://www.1177.se/undersokning-behandling/undersokningar-och-provtagning/provtagning-och-matningar/att-vara-radd-for-nalstick/).

Prata med din vårdgivare om något av detta stämmer in på dig.

Hitta på sidan
--------------

*   [Förberedelser inför akupunktur](https://www.1177.se/undersokning-behandling/smartbehandlingar-och-rehabilitering/akupunktur/#section-10642)
*   [Så går akupunktur till](https://www.1177.se/undersokning-behandling/smartbehandlingar-och-rehabilitering/akupunktur/#section-10643)
*   [Så mår du efteråt](https://www.1177.se/undersokning-behandling/smartbehandlingar-och-rehabilitering/akupunktur/#section-10644)
*   [Komplikationer av akupunktur](https://www.1177.se/undersokning-behandling/smartbehandlingar-och-rehabilitering/akupunktur/#section-10645)
*   [Vem får ge behandling med akupunktur?](https://www.1177.se/undersokning-behandling/smartbehandlingar-och-rehabilitering/akupunktur/#section-10646)
*   [Varför görs behandlingen?](https://www.1177.se/undersokning-behandling/smartbehandlingar-och-rehabilitering/akupunktur/#section-137749)
*   [Finns det bevis för att akupunktur fungerar?](https://www.1177.se/undersokning-behandling/smartbehandlingar-och-rehabilitering/akupunktur/#section-10647)
*   [När är behandlingen olämplig?](https://www.1177.se/undersokning-behandling/smartbehandlingar-och-rehabilitering/akupunktur/#section-137750)
*   [Påverka och delta i din vård](https://www.1177.se/undersokning-behandling/smartbehandlingar-och-rehabilitering/akupunktur/#section-137751)

### [Patientlagen](https://www.1177.se/sa-fungerar-varden/var-med-och-bestam-om-din-vard/patientlagen/)

Patientlagen är en lag som finns för dig som är patient. I lagen beskrivs bland annat vilken information du ska få. Informationen ska hjälpa dig att vara med och bestämma om din vård.