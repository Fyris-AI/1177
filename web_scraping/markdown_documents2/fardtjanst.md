[Sjukresor och färdtjänst](https://www.1177.se/sa-fungerar-varden/sjukresor-och-fardtjanst/)

Du kan få färdtjänst om du har en funktionsnedsättning. Det gäller om du har stora svårigheter att förflytta dig utan hjälp eller att resa med kollektivtrafik. Din funktionsnedsättning ska finnas i mer än tre månader för att du ska kunna ansöka om färdtjänst. För längre resor i Sverige kan du ansöka om riksfärdtjänst. Då gäller andra regler.

![Image 1: Glad person som sitter i en färdtjänstbil. Fotografi.](https://www.1177.se/globalassets/1177/nationell/media/fotografier/behandlingar-och-hjalpmedel/hjalpmedel/fardjanst.jpg?saved=2021-05-27+02:30)

Du ansöker om färdtjänst hos din kommun eller hos den myndighet som ansvarar för kollektivtrafiken i ditt län.

Du kan få färdtjänst med bil eller med specialfordon. Det beror på vad du behöver. I ett specialfordon går det till exempel att sitta kvar i sin rullstol under resan. Förutom färdtjänst kan du i vissa fall få bidrag till egen bil, så kallat bilstöd. Läs om bilstöd på [Försäkringskassans webbplats](https://www.1177.se/lankbiblioteket/nationella-lankar/f/forsakringskassan---behallare/forsakringskassan-bilstod/).

Ansöker du om riksfärdtjänst är det ofta tåg och ledsagare som gäller. En ledsagare är en person som kan hjälpa dig under din resa.

Se till att du får information från rätt region. Du kan ändra region högst upp på sidan.

Hur får jag färdtjänst?
-----------------------

Hur får jag färdtjänst?
-----------------------

Du ansöker om färdtjänst hos kommunen. Oftast finns en färdtjänsthandläggare som kan hjälpa dig med ansökningen.

I en del kommuner ska du istället ansöka om färdtjänst hos myndigheten som ansvarar för kollektivtrafiken i regionen. Kontakta kommunen och fråga vart du ska skicka din ansökan. Du måste vara folkbokförd i den kommun eller region där du gör din ansökan.

Du kan även behöva ett intyg från läkare eller annan vårdpersonal när du ansöker om färdtjänst.

Det är färdtjänstlagen som reglerar vem som har rätt att få färdtjänst. Det finns ofta lokala eller regionala regler som kompletterar lagen. Därför kan reglerna för färdtjänst skilja sig åt mellan olika delar av landet.

### Antalet resor och vad du betalar varierar

Du får ett färdtjänsttillstånd om du har beviljats färdtjänst. Hur många resor du får beror på vad du har för behov och var du bor. Tillståndet kan också ha regler för när, var och vart du får resa.

Ett färdtjänsttillstånd kan också innehålla andra regler, exempelvis att du måste ha en ledsagare med dig när du reser.

Tillståndet gäller för en viss period eller tills vidare. Du behöver boka din resa med färdtjänst i förväg.

Det varierar mellan kommunerna hur mycket det kostar att resa med färdtjänst.

### Du får ofta dela färdtjänst med andra

I de flesta kommuner är det samåkning inom färdtjänsten. Det betyder att du kan få dela bil med andra. Resan kan då ta längre tid eftersom föraren måste hämta upp och släppa av flera personer. Det kan vara bra att tänka på om du har en tid att passa.

Du kan få ta med en ledsagare
-----------------------------

Du kan få ta med en ledsagare
-----------------------------

Du kan få ta med dig en ledsagare på resan om du inte kan åka ensam med färdtjänsten. Ledsagaren får följa med utan extra kostnad.

Kontakta kommunen eller myndigheten som ansvarar för kollektivtrafiken i regionen om du behöver kunna ta med dig en ledsagare.

### Du kan få ta med en medresande

Medresenär är någon som reser med dig utan att vara ledsagare.  
Kontakta kommunen eller myndigheten som ansvarar för kollektivtrafiken i regionen om du vill ta med en medresenär på resan.

Hur får jag riksfärdtjänst?
---------------------------

Hur får jag riksfärdtjänst?
---------------------------

Du kan få riksfärdtjänst om du ska resa till en plats som ligger utanför det område som färdtjänsten gäller för. Det kan också vara för resor mellan två kommuner som båda ligger utanför färdtjänstområdet. Syftet med resan måste vara något som hör ihop med fritid eller privata ärenden, till exempel att besöka någon, semester eller fritidsaktivitet. Du kan bara resa i Sverige.

Du ansöker om riksfärdtjänst hos kommunen, eller hos den myndighet som ansvarar för kollektivtrafiken i regionen. Du måste vara folkbokförd i den kommun eller region där du gör din ansökan.

Du kan ansöka om resa med riksfärdtjänst även om du inte har tillstånd till färdtjänst.

Vilket färdmedel du får beror på följande:

*   vilka svårigheter du har
*   vilken sträcka du ska resa
*   vilka kommunikationer som finns på den sträckan, till exempel tåg.

### Du kan få ta med en ledsagare

Det är vanligast att få resa med tåg tillsammans med en ledsagare. Ledsagaren är en person som du själv tar med dig som hjälp under din resa. Du kan få resa med bil eller specialfordon om du inte klarar att resa med tåg, trots att du har en ledsagare.

### Du betalar en del av kostnaden

Du betalar en avgift för resan. Avgiften beror på hur lång resan är. Du kan alltid få reda på i förväg hur stor avgiften blir för din resa.

Har du synpunkter på färdtjänsten eller riksfärdtjänsten?
---------------------------------------------------------

Har du synpunkter på färdtjänsten eller riksfärdtjänsten?
---------------------------------------------------------

Om du har synpunkter på färdtjänsten eller riksfärdtjänsten kan du kontakta kommunen eller den myndighet som ansvarar för kollektivtrafiken i regionen.

### Du kan överklaga beslutet

Du kan överklaga till förvaltningsrätten om du inte är nöjd med beslutet du har fått om färdtjänst eller riksfärdtjänst.

Du kan ta kontakt med kommunen eller den myndighet som ansvarar för kollektivtrafiken i regionen om du behöver hjälp eller information om hur du gör för att överklaga.

*   [Lagen om färdtjänst på riksdagens webbplats](https://www.1177.se/lankbiblioteket/nationella-lankar/r/riksdagen.se---startsida/lag-om-fardtjanst-1997736/)
*   [Lagen om riksfärdtjänst på riksdagens webbplats](https://www.1177.se/lankbiblioteket/nationella-lankar/r/riksdagen.se---startsida/lag-om-riksfardtjanst-1997735/)

Hitta på sidan
--------------

*   [Hur får jag färdtjänst?](https://www.1177.se/sa-fungerar-varden/sjukresor-och-fardtjanst/fardtjanst/#section-18282)
*   [Du kan få ta med en ledsagare](https://www.1177.se/sa-fungerar-varden/sjukresor-och-fardtjanst/fardtjanst/#section-18283)
*   [Hur får jag riksfärdtjänst?](https://www.1177.se/sa-fungerar-varden/sjukresor-och-fardtjanst/fardtjanst/#section-18286)
*   [Har du synpunkter på färdtjänsten eller riksfärdtjänsten?](https://www.1177.se/sa-fungerar-varden/sjukresor-och-fardtjanst/fardtjanst/#section-18287)

### [Personlig assistans](https://www.1177.se/sa-fungerar-varden/olika-vardformer/personlig-assistans/)

Du som har en omfattande funktionsnedsättning kan få personlig assistans om du behöver hjälp med det som kallas grundläggande behov.

### [Sjukresor](https://www.1177.se/sa-fungerar-varden/sjukresor-och-fardtjanst/sjukresor/)

Du kan ansöka om ersättning för de kostnader du har haft för resor mellan ditt hem och exempelvis en vårdcentral, tandläkare eller ett sjukhus. Det gäller endast resor som du gjort på grund av din sjukdom eller förlossning.