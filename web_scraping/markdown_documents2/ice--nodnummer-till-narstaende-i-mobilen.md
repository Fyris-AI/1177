[Akuta råd – första hjälpen](https://www.1177.se/olyckor--skador/akuta-rad---forsta-hjalpen/)

Ibland kan sjukvårdspersonal snabbt behöva komma i kontakt med närstående. Det kan till exempel vara om du skulle råka ut för en olycka eller bli hastigt sjuk. Spara därför telefonnummer till närstående i din mobil och döp kontakterna till ICE.

![Image 1: Bild på mobiltelefonens skärm med inlagda ICE-kontaktnummer.](https://www.1177.se/globalassets/1177/nationell/media/fotografier/olyckor-och-skador/olyckor-och-skador/ice-kontakter3.jpg?saved=2021-05-27+02:38)

Lägg in dina kontakter i mobiltelefonen.

Vad betyder ICE?
----------------

Vad betyder ICE?
----------------

ICE står för engelskans In Case of Emergency och betyder i händelse av nödsituation. ICE används internationellt. Det är numret till den person eller de personer som du vill att någon ska ringa om du råkar ut för en olycka eller blir hastigt sjuk.

Så här sparar du en ICE-kontakt i din mobil
-------------------------------------------

Så här sparar du en ICE-kontakt i din mobil
-------------------------------------------

Gör så här:

1\. Klicka för att lägga till en ny kontakt. Eller skriv in i en kontakt som du redan har inlagd.

2\. Skriv ICE och sedan ett mellanslag. Skriv därefter vilken relation du har till personen. Skriv gärna på engelska för att det ska fungera om du är utomlands. Skriv till exempel wife om det är din fru. Skriv mellanslag och sedan namnet på personen.

Skriv ICETEXT i stället för ICE om din kontakt är döv eller har nedsatt hörsel.

3\. Som telefonnummer skriver du in +46 och sedan numret, utan den första nollan. Alltså till exempel +4670123XX45.

4\. Spara kontakten.

5\. Om du vill lägga till fler personer, kalla dem ICE1, ICE2, ICE3 och så vidare.

Här följer exempel på hur det kan se ut när man skriver in:

ICE1 Mother Greta +4670123XX45.

ICETEXT2 Brother Ali +4670234XX56.

Informera den som är din ICE-kontakt
------------------------------------

Informera den som är din ICE-kontakt
------------------------------------

Det är bra att förbereda din ICE-kontakt på dessa sätt:

*   Fråga så att det är okej att hen är din ICE-kontakt.
*   Berätta för din ICE-kontakt om du har några allergier, sjukdomar eller om du använder läkemedel. Då kan hen berätta det för sjukvårdspersonalen.
*   Berätta vilka övriga som hen ska kontakta, till exempel andra närstående, ditt jobb eller skola.

### För dig som är yngre än 18 år

För dig som är under 18 år är det bäst att ICE-kontakten är en vårdnadshavare.

För att komma åt ICE när telefonen är låst
------------------------------------------

För att komma åt ICE när telefonen är låst
------------------------------------------

Det är vanligt att ha något slags lås i mobiltelefonen för att inte vem som helst ska kunna öppna och använda den.

I många mobiltelefoner finns olika förinstallerade funktioner eller appar som gör att det går att se ICE-informationen även om telefonen är låst.

Det finns också appar att ladda ner. En del kostar pengar och en del är gratis.

### Andra sätt att ha ICE-kontakter synliga

Det finns också andra sätt att alltid ha ICE-kontakter synliga:

*   Ha en bakgrundsbild med ICE-numret. Lättast är att skriva en vanlig lapp, fotografera den med telefonen och använda den som bakgrundsbild.
*   Skriv ner dina ICE-kontakter på en lapp. Tejpa fast lappen på ett väl synligt ställe på mobilen eller fodralet.

Om du har din ICE-kontakt synlig kan du även skriva dit om du har någon sjukdom som kan vara bra att känna till. 

Om du behöver hjälp
-------------------

Om du behöver hjälp
-------------------

Det kan skilja mellan olika telefoner hur man skriver in en ICE-kontakt och hur man kommer åt numret när telefonen är låst.

Behöver du hjälp kan du fråga personal där du köpte telefonen. Du kan också fråga exempelvis vänner eller närstående.

Hitta på sidan
--------------

*   [Vad betyder ICE?](https://www.1177.se/olyckor--skador/akuta-rad---forsta-hjalpen/ice--nodnummer-till-narstaende-i-mobilen/#section-116576)
*   [Så här sparar du en ICE-kontakt i din mobil](https://www.1177.se/olyckor--skador/akuta-rad---forsta-hjalpen/ice--nodnummer-till-narstaende-i-mobilen/#section-21554)
*   [Informera den som är din ICE-kontakt](https://www.1177.se/olyckor--skador/akuta-rad---forsta-hjalpen/ice--nodnummer-till-narstaende-i-mobilen/#section-116578)
*   [För att komma åt ICE när telefonen är låst](https://www.1177.se/olyckor--skador/akuta-rad---forsta-hjalpen/ice--nodnummer-till-narstaende-i-mobilen/#section-116579)
*   [Om du behöver hjälp](https://www.1177.se/olyckor--skador/akuta-rad---forsta-hjalpen/ice--nodnummer-till-narstaende-i-mobilen/#section-116580)