[Njurar och urinvägar](https://www.1177.se/sjukdomar--besvar/njurar-och-urinvagar/)

Njursten bildas när salter eller andra ämnen i urinen kommer i obalans. Oftast är njurstenarna mycket små och spolas ut med urinen utan att du märker det. Ibland kan en sten bli större och fastna i urinledaren. Då kan du få mycket ont i ena sidan eller i ryggen, så kallat njurstensanfall. Ibland behövs behandling på sjukhus för att få ut stenen.

Symtom
------

Symtom
------

Njursten behöver inte ge några besvär. Då kan stenen upptäckas av en slump, om du till exempel blir undersökt med [röntgen](https://www.1177.se/undersokning-behandling/undersokningar-och-provtagning/bildundersokningar-och-rontgen/rontgen/) eller [ultraljud](https://www.1177.se/undersokning-behandling/undersokningar-och-provtagning/bildundersokningar-och-rontgen/undersokning-med-ultraljud/) av andra skäl.

Det är vanligt att få ett eller flera av de här symtomen om du har en njursten:

*   Du kan få mycket ont i nedre delen av ryggen eller i ena sidan, där stenen sitter. Det kan också göra ont ner mot underlivet eller ljumsken.
*   Det gör ofta ont på ett skärande eller krampande sätt. Det kan också kännas dovt och molande.
*   Det gör ont i omgångar. När det gör ont kan du ha svårt att vara stilla. Det är vanligt att vanka fram och tillbaka, eller vrida sig om man ligger ner. När det inte gör ont mår du som vanligt, eller har bara lite ont.
*   Det kan göra så ont att du blir kallsvettig eller illamående. Du kan känna dig uppblåst i magen.
*   Du kan få [feber](https://www.1177.se/sjukdomar--besvar/infektioner/feber/feber/).
*   Du kan få [blod i urinen](https://www.1177.se/sjukdomar--besvar/njurar-och-urinvagar/blod-i-urinen/).
*   Du kan få [urinvägsinfektion](https://www.1177.se/sjukdomar--besvar/njurar-och-urinvagar/infektioner-i-njurar-och-urinvagar/urinvagsinfektion-hos-kvinnor/) flera gånger.

### Hög feber kan tyda på infektion

Du kan ha en njursten och urinvägsinfektion samtidigt. Ibland beror infektionen på stenen. Stenen kan stängas in i njuren om urinvägsinfektionen finns i [njurbäckenet](https://www.1177.se/liv--halsa/sa-fungerar-kroppen/njurar-och-urinvagar/). Då kan du få hög feber och [blodförgiftning](https://www.1177.se/sjukdomar--besvar/infektioner/feber/sepsis---blodforgiftning/) som kan vara livshotande.

När och var ska jag söka vård?
------------------------------

När och var ska jag söka vård?
------------------------------

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jouröppen mottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) så snart det går om du tror att du har njursten. Du behöver inte söka vård någon annanstans om det är stängt. Vänta tills den jouröppna mottagningen eller vårdcentralen öppnar.

### Om det är bråttom

Sök vård på en akutmottagning om du får symtom på njursten och samtidigt har [feber](https://www.1177.se/sjukdomar--besvar/infektioner/feber/feber/).

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp att bedöma symtom eller hjälp med var du kan söka vård.  

Undersökningar och utredningar
------------------------------

Undersökningar och utredningar
------------------------------

Det är viktigt att du blir undersökt om du har väldigt ont utan att du vet vad det beror på och om det inte går över av sig själv. Risken för att njuren ska skadas ökar om du samtidigt har en [urinvägsinfektion](https://www.1177.se/sjukdomar--besvar/njurar-och-urinvagar/infektioner-i-njurar-och-urinvagar/urinvagsinfektion-hos-kvinnor/) eller feber.

### Läkaren känner på magen

Hos läkaren får du berätta om dina besvär, hur länge du har haft dem och hur det känns. Läkaren undersöker din mage genom att känna och lyssna på den. Det är vanligt att vara mycket öm på den sida där njurstenen finns. Det brukar läkaren undersöka genom att slå lätt med sin knutna näve på den sidan.

### Du får lämna blodprov

Du [får lämna ett blodprov](https://www.1177.se/undersokning-behandling/undersokningar-och-provtagning/provtagning-och-matningar/blodprov/att-lamna-blodprov/) som visar hur njurarna fungerar och hur mycket kalcium som finns i blodet och urinen. Det finns inget blodprov som specifikt visar att du har njursten.

### Ibland får du åka till sjukhus för fler undersökningar

Du kan behöva åka till sjukhus om du har mycket ont och det inte går över. Det gäller också om du har feber.

### Röntgenundersökningar

Du blir röntgad för att läkaren ska kunna se om det är njursten. Då blir du undersökt med [datortomografi](https://www.1177.se/undersokning-behandling/undersokningar-och-provtagning/bildundersokningar-och-rontgen/datortomografi/) utan kontrastmedel, så kallad sten-DT. Läkaren kan också se om njuren har tagit någon skada av stenarna. Datortomografi gör inte ont och undersökningen brukar ta ungefär 10 minuter.

Ibland behöver läkaren undersöka dig med en annan form av [datortomografi](https://www.1177.se/undersokning-behandling/undersokningar-och-provtagning/bildundersokningar-och-rontgen/datortomografi/), så kallad DT-urografi. Då används [kontrastmedel](https://www.1177.se/undersokning-behandling/undersokningar-och-provtagning/bildundersokningar-och-rontgen/att-undersokas-med-kontrastmedel/) som du dricker eller får med spruta. Kontrastmedlet gör att njurens detaljer och hur urinen rinner ut syns bättre på röntgenbilderna. Undersökningen tar mellan 30 och 60 minuter och gör inte ont.

### Röntgen två till fyra veckor efter njurstensanfallet

Det är vanligt att bli undersökt med [datortomografi](https://www.1177.se/undersokning-behandling/undersokningar-och-provtagning/bildundersokningar-och-rontgen/datortomografi/) två till tre veckor efter njurstensanfallet. Det är för att se om stenen finns kvar eller har kommit ut. Du får en [remiss](https://www.1177.se/sa-fungerar-varden/att-valja-vardmottagning/remiss/) till ett sjukhus av din läkare.

Behandlingar
------------

Behandlingar
------------

Det finns olika behandlingar om du har en njursten som ger besvär eller behöver tas bort. Njurstenen kommer oftast ut av sig själv efter en tid. Ibland behövs behandling som minskar stenens storlek.

### **Smärtstillande läkemedel**

Du får i första hand smärtstillande och inflammationshämmande läkemedel som behandling. Läkemedlet kan du få antingen som tablett, [stolpiller](https://www.1177.se/undersokning-behandling/behandling-med-lakemedel/olika-satt-att-ta-lakemedel/lakemedel-som-du-for-in-i-andtarmen/) eller spruta. Ibland behövs starkare smärtstillande och lugnande läkemedel.

### Behandling på sjukhus

Du kan behöva få mer smärtstillande behandling på sjukhus. Det är om du har mycket ont trots att du tar smärtstillande läkemedel, om stenen gör att du har svårt att kissa, eller om du får feber. Då är det vanligt att få smärtstillande läkemedel direkt i blodet, genom en [venkateter](https://www.1177.se/undersokning-behandling/innan-en-behandling-eller-undersokning/venkateter-i-armen-eller-handen/) i handen eller armen. Du får stanna på sjukhuset tills dina symtom har gått över.

### Behandling med antibiotika

Du kan behöva få behandling med [antibiotika](https://www.1177.se/undersokning-behandling/behandling-med-lakemedel/lakemedel-utifran-diagnos/antibiotika/). Det gäller om du samtidigt har fått en infektion i njuren. Behandlingen kan du få på sjukhus eller i hemmet. Det beror på vilka symtom du har.

### Om stenen kommer ut av sig själv

Små stenar som är mindre än fem millimeter kommer ofta ut av sig själv efter en tid när du kissar. Det kan svida lite när stenen kissas ut.

Man blir ofta undersökt med [röntgen](https://www.1177.se/undersokning-behandling/undersokningar-och-provtagning/bildundersokningar-och-rontgen/rontgen/) när stenen har kommit ut. Efter två veckor är det vanligt att bli undersökt med röntgen igen. Det är för att läkaren vill se att stenen är borta.

#### Du får lämna prover

Efter en tid blir du kallad till din läkare för provtagning. Då får du lämna [urinprov](https://www.1177.se/undersokning-behandling/undersokningar-och-provtagning/provtagning-och-matningar/avforingsprov/urinprov/) och [blodprov](https://www.1177.se/undersokning-behandling/undersokningar-och-provtagning/provtagning-och-matningar/blodprov/att-lamna-blodprov/). Proverna visar hur saltbalansen i urinen är och hur njuren fungerar.

Behandlingar om stenen inte kommer ut av sig själv
--------------------------------------------------

Behandlingar om stenen inte kommer ut av sig själv
--------------------------------------------------

Njurstenen behöver tas bort om den är stor och inte kan komma ut med urinen. Då finns det olika behandlingar som du kan få. Det kan till exempel vara:

*   stötvågsbehandling, som också kallas [ESVL](https://www.1177.se/undersokning-behandling/fler-behandlingar/esvl-stotvagsbehandling/)
*   [titthålsoperation](https://www.1177.se/undersokning-behandling/undersokningar-och-provtagning/undersokning-och-behandling-med-titthalsteknik/laparoskopi/), som också kallas perkutan stenextraktion
*   [ureteroskopi](https://www.1177.se/undersokning-behandling/undersokningar-och-provtagning/undersokning-och-behandling-med-endoskopi/ureteroskopi--operation-for-att-ta-bort-stenar-i-njuren-eller-urinledaren/), som innebär att stenen tas bort med ett särskilt instrument via urinröret.

Ibland kan stenen behöva tas bort med operation om den är mycket stor, men det är ovanligt.

### **Stötvågsbehandling**

Den vanligaste behandlingen kallas stötvågsbehandling eller [ESVL](https://www.1177.se/undersokning-behandling/fler-behandlingar/esvl-stotvagsbehandling/). Den får du på sjukhus. Behandlingen tar ungefär en timme. Du får åka hem samma dag.

Apparaten som används vid stenkrossningen finns inte vid alla sjukhus. Därför kan du behöva en [remiss](https://www.1177.se/sa-fungerar-varden/att-valja-vardmottagning/remiss/) till ett större sjukhus.

### **Titthålsoperation med laser eller ultraljud**

Stenen behöver oftast behandlas med så kallad [titthålsoperation](https://www.1177.se/undersokning-behandling/undersokningar-och-provtagning/undersokning-och-behandling-med-titthalsteknik/laparoskopi/) om den inte går att krossa. Det kan till exempel vara att stenen finns på ett ställe som gör det svårt för läkaren att komma åt den med stötvågsbehandling.

Behandlingen brukar ta en till två timmar, men det kan variera. Oftast får man stanna kvar på sjukhuset över natten.

#### **Förberedelser**

Du får instruktioner från vårdpersonalen om hur du ska [förbereda dig](https://www.1177.se/undersokning-behandling/operationer/fore-och-efter-operation/narkos/) inför titthålsoperationen. [Du är sövd](https://www.1177.se/undersokning-behandling/operationer/fore-och-efter-operation/narkos/) under hela operationen.

#### **Så går behandlingen till**

Läkaren gör ett litet hål i sidan av ryggen nära njuren. Genom hålet för hen in ett instrument till njurbäckenet där stenen kan plockas ut. Ibland behöver den först krossas i mindre delar med hjälp av laser eller ultraljud.

### **Ureteroskopi**

Vid en [ureteroskopi](https://www.1177.se/undersokning-behandling/undersokningar-och-provtagning/undersokning-och-behandling-med-endoskopi/ureteroskopi--operation-for-att-ta-bort-stenar-i-njuren-eller-urinledaren/) så för läkaren in ett smalt instrument genom urinröret. Med hjälp av instrumentet kan kan läkaren undersöka och ta bort njurstenen.

Behandlingen brukar ta en till två timmar. Det är vanligt att lämna sjukhuset samma dag, men en del kan behöva stanna över natten.

Lindra besvären själv
---------------------

Lindra besvären själv
---------------------

Du som har haft besvär av njursten tidigare och känner igen symtomen kan pröva att lindra besvären själv. Besvären kan gå över och då behöver du inte söka vård. Men du ska alltid söka vård om du fortsätter att ha ont trots att du tar smärtstillande läkemedel, eller om du får [feber](https://www.1177.se/sjukdomar--besvar/infektioner/feber/feber/).

Här är några råd som du kan pröva själv hemma:

*   Du kan ta smärtstillande läkemedel som du har fått utskrivna av din läkare, eller använda receptfria läkemedel.
*   Du kan lägga något varmt på magen, det kan ibland kännas skönt.
*   Undvik att dricka mycket vätska för att skölja ut stenen, eftersom vätskan trycker på och gör att du får mer ont.

Sök vård om det är första gången du får njursten och du har mycket ont.

Komplikationer – pyelit
-----------------------

Komplikationer – pyelit
-----------------------

Du kan få en så kallad avstängd njurbäckeninflammation om du har mycket ont av njurstenen och samtidigt får [feber](https://www.1177.se/sjukdomar--besvar/infektioner/feber/feber/). En sådan inflammation kallas också för avstängd pyelit och orsakas av bakterier.

### Viktigt att få vård snabbt

Det kan vara livshotande att ha en infektion i njurbäckenet som beror på att en sten i urinledaren hindrar flödet av urin. Du behöver vårdas på sjukhus och bland annat få behandling med antibiotika.

När urinen inte kan rinna ut samlas den i njurbäckenet och spänner ut njuren. Det gör att njurens [vävnad](https://www.1177.se/liv--halsa/sa-fungerar-kroppen/celler-och-vavnader/) skadas. Det ökade trycket gör också att bakterier pressas in i blodbanan. Då kan du få [blodförgiftning, som också kallas sepsis](https://www.1177.se/sjukdomar--besvar/infektioner/feber/sepsis---blodforgiftning/).

### Du får behandling – nefropyelostomi

Om du har njurbäckeninflammation får du en behandling som avlastar njuren. Den kallas för nefropyelostomi. Behandlingsmetoden innebär att läkaren skapar en annan väg för urinen att lämna njuren. Du får en så kallad [nefrostomikateter](https://www.1177.se/undersokning-behandling/operationer/operationer-av-konsorgan-och-urinvagar/kateter-till-njuren--nefrostomikateter/) som leder ut urinen direkt från njuren ut genom ett hål i huden.

Nefrostomikatetern brukar behöva vara kvar i ungefär två veckor. Du får besöka sjukhusets urologimottagning regelbundet där vårdpersonalen ser till att katetern fungerar som den ska.

Förebyggande behandling
-----------------------

Förebyggande behandling
-----------------------

Ungefär hälften av alla som har haft njursten får det igen inom tio år.

### Drick mycket vätska varje dag

Njurstenar bildas lättare om du till exempel har druckit för lite vätska eller om du har blivit [uttorkad](https://www.1177.se/sjukdomar--besvar/mage-och-tarm/magsjuka-och-krakningar/uttorkning/) av till exempel [diarréer](https://www.1177.se/sjukdomar--besvar/mage-och-tarm/magsjuka-och-krakningar/magsjuka--diarre-och-krakningar/). För att förebygga att det inte bildas nya njurstenar är det bra att ta som vana att dricka mycket vätska, minst två liter per dygn. Då blir urinen mer utspädd och risken minskar för att kristaller ska bildas.

### Läkemedel i förebyggande syfte

Utöver att dricka mer vätska kan du också få behandling med läkemedel i förebyggande syfte. Du får behandlingen för att det inte ska bildas fler njurstenar. Det får du efter att du har blivit undersökt av en läkare som är specialiserad på njurstenar, oftast en urolog. Ibland gör hen en så kallad stenutredning, för att ta reda på vad som har orsakat njurstenen. Utredningen innebär att njurstenen analyseras på ett laboratorium. Vilket läkemedel du får beror på vad som orsakar njurstenen.

Vad är njursten?
----------------

Vad är njursten?
----------------

Människan har två [njurar](https://www.1177.se/liv--halsa/sa-fungerar-kroppen/njurar-och-urinvagar/) som finns på varsin sida om ryggraden, ovanför midjan. Njurarnas viktigaste uppgift är att rena blodet från ämnen som inte behövs i kroppen, så kallade restprodukter. Njurarna bildar urin som består av restprodukter och vätska som kroppen inte behöver. Urinen som bildas i njurarna samlas i njurbäckenet innan det rinner ner genom urinledaren till blåsan. Läs mer om hur [njurarna fungerar](https://www.1177.se/liv--halsa/sa-fungerar-kroppen/njurar-och-urinvagar/).

![Image 1: Bild på njurarna](https://www.1177.se/globalassets/1177/nationell/media/illustrationer/njurar-och-urinvagar/njurbacken.svg?saved=2024-08-19+11:37&preset=low-res)

Njurstenar kan fastna i njurbäckenet eller i en urinledare.

### Så bildas njurstenar

Urinen innehåller olika salter. Dessa salter kan ibland bilda kristaller. Det sker om koncentrationen av salterna blir för hög, eller om balansen mellan salterna är rubbad. Kristallerna kan sedan klumpa ihop sig och bilda stenar. I början är njurstenarna små som sandkorn och följer lätt med urinen ut ur kroppen.

#### Stora stenar kan hindra flödet

Större stenar fastnar lättare. De kan fastna antingen i njurbäckenet eller i urinledarna. Stenarna kan bli flera centimeter stora och fylla hela njurbäckenet.

Ibland kan det bildas en sten i urinblåsan, men det är ovanligt.

### Du får ont när njurbäckenet spänns ut

När det vanliga flödet av urin från njurarna hindras av en eller flera stenar blir njurbäckenet utspänt. Då gör det ont, eftersom njurarna omges av en stram kapsel som inte ger med sig. Urinledaren blir också utspänd.

#### Urinledaren försöker pressa ut urinen

Urinledarens väggar drar ihop sig för att försöka pressa urinen vidare, men när det inte går kan du få ont. Det är sammandragningarna som gör att du oftast får ont i omgångar.

### Ibland kan njuren skadas

Njuren kan skadas om en sten hindrar urinen från att rinna som den ska i två till tre veckor. Då ökar också trycket i urinvägarna. Njuren kan så småningom sluta fungera. Det beror på att [vävnaden](https://www.1177.se/liv--halsa/sa-fungerar-kroppen/celler-och-vavnader/) inte tål att utsättas för högt tryck under en längre tid.

Risken för att njuren ska skadas är större om du samtidigt har en [urinvägsinfektion](https://www.1177.se/sjukdomar--besvar/njurar-och-urinvagar/infektioner-i-njurar-och-urinvagar/urinvagsinfektion-hos-kvinnor/).

Njuren kan skadas efter två till tre dagar om du samtidigt har en infektion.

Varför får jag njursten?
------------------------

Varför får jag njursten?
------------------------

Du kan få njursten av olika anledningar. Det kan bildas kristaller om koncentrationen av salt i urinen blir för hög. Det kan också hända om balansen mellan de olika salterna rubbas.

En del sjukdomar som påverkar ämnesomsättningen ökar risken att få njursten.

### Du kan ha druckit för lite vätska eller har diarréer

Koncentrationen av salter i urinen kan bli för hög om du inte dricker tillräckligt mycket vätska. Det kan också ske om du förlorar stora mängder vätska, till exempel om du har en sjukdom som ger [diarréer](https://www.1177.se/sjukdomar--besvar/mage-och-tarm/diarre-forstoppning-och-blod-i-avforingen/).

### Om kalkhalten i urinen är påverkad

Den vanligaste typen av salt som kan bilda njursten innehåller kalk, så kallat kalciumsalt. Du kan få njursten om du har för mycket kalk i urinen. Men du kan också få njursten om urinen saknar ämnen som motverkar att saltkristaller bildas. Det bästa rådet är därför att äta en varierad kost och att dricka lite extra om du vet att du har risk att bilda njursten.

### Om hormonbalansen är påverkad

Ibland kan njursten bero på att [bisköldkörtlarna](https://www.1177.se/liv--halsa/sa-fungerar-kroppen/hormonsystemet/#section-59364) bildar för mycket av ett hormon som reglerar mängden kalcium och fosfat i blod och urin. Det leder till att du får för mycket kalcium i blodet och urinen. Men det är mycket ovanligt.

### Om urinen har för mycket av vissa ämnen

Utöver kalcium finns det också andra ämnen i urinen som kan bilda njurstenar. Det gäller bland annat urinsyra och cystin, som ökar vid vissa rubbningar i ämnesomsättningen.

### Kan bero på en skada eller en infektion

Njursten bildas också lättare om urinens surhetsgrad förändras. Det kan antingen bero på en medfödd skada eller orsakas av en infektion.

### Kan vara ärftligt

Njursten är en relativt vanlig sjukdom. Ibland kan den vara ärftlig och därför har en del lättare att få sjukdomen.

*   [Så fungerar njurar och urinvägar](https://www.1177.se/liv--halsa/sa-fungerar-kroppen/njurar-och-urinvagar/)
*   [Receptfria läkemedel vid tillfällig smärta - vad ska jag välja?](https://www.1177.se/undersokning-behandling/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/)
*   [Datortomografi](https://www.1177.se/undersokning-behandling/undersokningar-och-provtagning/bildundersokningar-och-rontgen/datortomografi/)
*   [Urinvägsinfektion](https://www.1177.se/sjukdomar--besvar/njurar-och-urinvagar/infektioner-i-njurar-och-urinvagar/urinvagsinfektion-hos-kvinnor/)

Hitta på sidan
--------------

*   [Symtom](https://www.1177.se/sjukdomar--besvar/njurar-och-urinvagar/njursten/#section-15270)
*   [När och var ska jag söka vård?](https://www.1177.se/sjukdomar--besvar/njurar-och-urinvagar/njursten/#section-15271)
*   [Undersökningar och utredningar](https://www.1177.se/sjukdomar--besvar/njurar-och-urinvagar/njursten/#section-121972)
*   [Behandlingar](https://www.1177.se/sjukdomar--besvar/njurar-och-urinvagar/njursten/#section-121973)
*   [Behandlingar om stenen inte kommer ut av sig själv](https://www.1177.se/sjukdomar--besvar/njurar-och-urinvagar/njursten/#section-202189)
*   [Lindra besvären själv](https://www.1177.se/sjukdomar--besvar/njurar-och-urinvagar/njursten/#section-202262)
*   [Komplikationer – pyelit](https://www.1177.se/sjukdomar--besvar/njurar-och-urinvagar/njursten/#section-121974)
*   [Förebyggande behandling](https://www.1177.se/sjukdomar--besvar/njurar-och-urinvagar/njursten/#section-121975)
*   [Vad är njursten?](https://www.1177.se/sjukdomar--besvar/njurar-och-urinvagar/njursten/#section-202195)
*   [Varför får jag njursten?](https://www.1177.se/sjukdomar--besvar/njurar-och-urinvagar/njursten/#section-121976)
*   [Påverka och delta i din vård](https://www.1177.se/sjukdomar--besvar/njurar-och-urinvagar/njursten/#section-121977)

### [Så fungerar njurar och urinvägar](https://www.1177.se/liv--halsa/sa-fungerar-kroppen/njurar-och-urinvagar/)

Njurarna renar blodet från ämnen som inte behövs i kroppen. Sådana ämnen kallas restprodukter. I njurarna bildas urin och restprodukterna lämnar kroppen med urinen. Njurarna är också viktiga för att reglera vattenbalansen, saltbalansen och blodtrycket i kroppen.

### [Njurinflammation](https://www.1177.se/sjukdomar--besvar/njurar-och-urinvagar/njurinflammation--glomerulonefrit/)

Vid njurinflammation fungerar njurarna inte som de ska. Många som får en njurinflammation blir helt friska. Men det är viktigt att du får behandling om inflammationen inte läker av sig själv.