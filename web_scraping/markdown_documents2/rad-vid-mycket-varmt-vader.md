[Sol och värme](https://www.1177.se/liv--halsa/sol-och-varme/)

När det är mycket varmt är det extra viktigt att dricka mycket och att du skyddar dig från solen. Det är särskilt viktigt för äldre, sjuka och barn. Ofta räcker det att följa några enkla råd om vätska och svalka för att må bättre. De flesta behöver inte söka vård.

![Image 1: Äldre person med solhatt och solfjäder sitter under ett parasoll](https://www.1177.se/globalassets/1177/nationell/media/fotografier/olyckor-och-skador/olyckor-och-skador/parasoll_varmebolja.jpg?saved=2021-05-27+02:31)

Det är viktigt att dricka mycket, skydda dig från solen och svalka kroppen när det är varmt.

Ibland kan det bli mycket varmt. Det kan vara i Sverige eller i något annat land. Då är det viktigt att du får i dig vätska och att du håller dig sval, annars ökar risken för [uttorkning](https://www.1177.se/sjukdomar--besvar/mage-och-tarm/magsjuka-och-krakningar/uttorkning/). Det betyder att din kropp gör av med mer vätska än vad du tillför den.

Barn är extra känsliga för vätskebrist och uttorkning. Ju yngre barnet är desto känsligare är det. Läs mer om [vätskebrist och uttorkning hos barn](https://www.1177.se/sjukdomar--besvar/mage-och-tarm/magsjuka-och-krakningar/vatskebrist-och-uttorkning-hos-barn/).

Vid mycket varmt och fuktigt väder kan kroppen ibland ha svårt att kyla ner sig. Då finns en risk att få värmeslag. Det kan vara livshotande, speciellt för små barn, eller om du är över 65 år och om du har någon hjärtsjukdom eller njursjukdom. [Läs om hur du skyddar dig mot värmeslag](https://www.1177.se/olyckor--skador/akuta-rad---forsta-hjalpen/varmeslag/).

Råd när det är varmt
--------------------

Råd när det är varmt
--------------------

Här är några enkla råd om hur du bäst tar hand om dig när det är mycket varmt väder:

### Drick extra mycket

Drick mer än vanligt, även om du inte är törstig. Det bästa är om du dricker vatten. Men söta drycker som saft och läsk är bättre än att inte få i sig någon vätska alls.

Du som är äldre än 65 år och har en hjärtsjukdom, njursjukdom eller tar läkemedel bör prata med din läkare om hur mycket extra du ska dricka.

Ät gärna mat med mycket vätska, till exempel frukt och grönsaker.

Var uppmärksam på om du kissar mindre än vanligt, eftersom det är ett tecken på att du behöver få i dig mer vätska.

### Håll kroppen sval

Alla behöver [skydd mot solen](https://www.1177.se/liv--halsa/sol-och-varme/sa-skyddar-du-dig-mot-solen/), oavsett ålder. Ha på dig löst sittande kläder som täcker huden. Skydda huvudet med en hatt och var i skuggan så mycket som möjligt.

Svalka dig då och då med en sval dusch eller ett bad. Du kan också lägga en blöt handduk runt nacken.

Har du möjlighet att låna eller köpa någon form av fläkt kan det kännas skönt.

Undvik att anstränga dig fysiskt under dygnets varmaste timmar.

### Ordna sval miljö

Du kan använda gardiner, persienner och markiser för att skapa en sval miljö inomhus. Vädra på natten när temperaturen har gått ner.

Försök att vara på hemmets svalaste plats. Tänk på att temperaturen kan variera med flera grader mellan olika rum.

Lyssna på kroppens varningssignaler
-----------------------------------

Lyssna på kroppens varningssignaler
-----------------------------------

Var uppmärksam på hur du mår i värmen. Det finns olika tecken på att din kropp påverkas av värmen:

*   Din puls ökar.
*   Du blir trött.
*   Du andas snabbare.
*   Du får yrsel.
*   Du får feber.

Vissa läkemedel påverkar kroppens vätskebalans. Du som tar läkemedel bör därför prata med en läkare.

Hjälp andra som är särskilt känsliga för värme
----------------------------------------------

Hjälp andra som är särskilt känsliga för värme
----------------------------------------------

Det finns personer som påverkas extra mycket när värmen stiger under sommaren:

*   äldre personer över 65 år
*   personer som har sjukdomar, till exempel demenssjukdom, hjärtsvikt, njursjukdom eller diabetes
*   små barn
*   gravida
*   personer med funktionsnedsättning.

Var uppmärksam på om närstående blir påverkade av att det är varmt. Tänk på att barn kan ha svårare att känna törst. De kan därför behöva hjälp att få i sig tillräckligt med vätska under dagen.

Tipsa vänner och närstående om råden. Det kan också vara bra att fråga äldre närstående och grannar om de behöver hjälp.

När och var ska jag söka vård?
------------------------------

När och var ska jag söka vård?
------------------------------

Ofta räcker det att följa råden om vätska och svalka för att må bättre. De flesta behöver inte söka vård. Det gäller även personer som är mer känsliga.

### Om det är bråttom

Kontakta genast en [vårdcentral](https://www.1177.se/hitta-vard/?caretype=V%c3%a5rdcentral&s=name&lat=&lng=) eller en [jouröppen mottagning](https://www.1177.se/hitta-vard/?caretype=Jourmottagning&s=name&lat=&lng=) om du tror att du har [värmeslag](https://www.1177.se/olyckor--skador/akuta-rad---forsta-hjalpen/varmeslag/). Om det inte går eller är stängt, sök vård på en akutmottagning.

Ring genast 112 om du tror att du eller någon annan har värmeslag och är mycket sjuk.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp att bedöma symtom eller hjälp med var du kan söka vård.

Hitta på sidan
--------------

*   [Råd när det är varmt](https://www.1177.se/liv--halsa/sol-och-varme/rad-vid-mycket-varmt-vader/#section-136627)
*   [Lyssna på kroppens varningssignaler](https://www.1177.se/liv--halsa/sol-och-varme/rad-vid-mycket-varmt-vader/#section-136629)
*   [Hjälp andra som är särskilt känsliga för värme](https://www.1177.se/liv--halsa/sol-och-varme/rad-vid-mycket-varmt-vader/#section-87272)
*   [När och var ska jag söka vård?](https://www.1177.se/liv--halsa/sol-och-varme/rad-vid-mycket-varmt-vader/#section-87273)
*   [När du vill ringa 1177 från ett annat land](https://www.1177.se/liv--halsa/sol-och-varme/rad-vid-mycket-varmt-vader/#section-136630)

### [När du ringer 1177](https://www.1177.se/om-1177/nar-du-ringer-1177/nar-du-ringer-1177/)

1177 är ett nationellt telefonnummer för sjukvårdsrådgivning. Du kan ringa dygnet runt. Sjuksköterskorna som svarar bedömer ditt behov av vård, ger dig råd och vägleder till lämplig vårdmottagning när så behövs.

### [När du loggar in på 1177](https://www.1177.se/om-1177/nar-du-loggar-in-pa-1177.se/)

Med e-tjänsterna på 1177.se kan du se personlig vårdinformation och kontakta vården på ett säkert sätt. Här kan du läsa mer om de olika e-tjänsterna.

### [Så skyddar du dig mot solen](https://www.1177.se/liv--halsa/sol-och-varme/sa-skyddar-du-dig-mot-solen/)

Alla behöver skydd mot solen, oavsett ålder. Barns hud är mycket känsligare än vuxnas och behöver extra skydd. Barn under ett år ska helst inte alls vara i direkt solljus.