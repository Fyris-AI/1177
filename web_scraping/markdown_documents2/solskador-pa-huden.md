[Brännskador och köldskador](https://www.1177.se/olyckor--skador/brannskador-och-koldskador/)

Du kan bränna dig om du vistas för länge i solen. En del kan få soleksem. Du kan oftast lindra besvären själv.

Här kan du läsa om vad du ska göra om du får solskador i huden. Du får också veta när du behöver söka vård.

Symtom
------

Symtom
------

Har du bränt dig blir huden röd, varm och svider. Det kan även bildas blåsor.

Har du fått soleksem får du små röda prickar, knottror eller blåsor som kliar mycket. Ofta blir det flammiga partier på huden. På ljusare hud är utslaget oftast rött. På mörkare hud blir det rött, brunt eller mörkbrunt.

Soleksem kan komma några timmar eller dagar efter att du har solat. Det är vanligt under våren och försommaren när huden är som ljusast, eller när du är utomlands där solen är starkare sol än du är van vid.

Vad kan jag göra själv?
-----------------------

Vad kan jag göra själv?
-----------------------

Så här kan du göra om du har bränt dig i solen:

*   Låt bli att sola några dagar för att låta huden läka.
*   Kyl med kallt vatten, kylbalsam eller en fuktgivande hudlotion.
*   Använd receptfri kräm eller salva med hydrokortison om det kliar eller svider.
*   Använd receptfria [smärtstillande läkemedel](https://www.1177.se/undersokning-behandling/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/) om det gör mycket ont.

Så här kan du göra om du har fått soleksem:

*   Låt bli att sola några dagar för att låta huden läka.
*   Lindra klåda och sveda med receptfri kräm eller salva med hydrokortison. 

Du kan köpa produkterna på ett apotek.

Rådgör med läkare eller barnavårdscentralen, BVC, innan du använder hydrokortison på barn under två år.

När och var ska jag söka vård?
------------------------------

När och var ska jag söka vård?
------------------------------

De allra flesta som får lindriga hudbesvär behöver inte söka vård. Besvären går vanligtvis över utan behandling eller efter att du har behandlat dem själv.

Kontakta [en vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om något av detta stämmer:

*   Du får svårare besvär i huden, till exempel soleksem flera gånger eller att hudbesvären är svåra.
*   Du har bränt dig i solen och fått blåsor i huden, och det skadade hudområdet är större än din hand.
*   Du använder receptbelagt läkemedel som ökar hudens känslighet och får besvär i huden.

Vänta tills det blir vardag, om det är helg. Många mottagningar kan du kontakta genom att [logga in.](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/)

### Om det är bråttom

Kontakta genast [en vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jouröppen mottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) om ett barn har bränt sig i solen och fått blåsor i huden och det skadade hudområdet är större än barnets hand.

Du behöver inte söka vård någon annanstans om det är stängt. Vänta tills den jouröppna mottagningen eller vårdcentralen öppnar.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp att bedöma symtom eller hjälp med var du kan söka vård.

När du vill ringa 1177 från ett annat land
------------------------------------------

När du vill ringa 1177 från ett annat land
------------------------------------------

Ring +46 771-11 77 00 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/ "1177 på telefon") när du är utomlands. Då kan du få hjälp att bedöma symtom och få råd om vad du kan göra själv och om du bör söka vård.

Du kan läsa mer om vad som gäller om du behöver vård i texten [Vård utomlands.](https://www.1177.se/sa-fungerar-varden/vard-vid-resa-utomlands/vard-utomlands/ "vård utomlands")

Solljuset påverkar huden
------------------------

Solljuset påverkar huden
------------------------

Solens ljus innehåller ultraviolett strålning. Det förkortas UV-strålning och kan också kallas UV-ljus.

Det är främst två typer av UV-strålning som kan ge hudskador. De heter UVA och UVB. Det är framför allt UVB som gör att du bränner dig om du solar för mycket. Både UVA och UVB kan orsaka [melanom, hudcancer](https://www.1177.se/sjukdomar--besvar/cancer/cancerformer/malignt-melanom--hudcancer/).

Mycket solande leder till att bindväven i huden skadas så att du får rynkor. Ju fler gånger du har bränt dig i solen, desto högre är risken att du senare i livet får [solfläckar](https://www.1177.se/sjukdomar--besvar/hud-har-och-naglar/fodelsemarken-och-hudforandringar/lentigo-solaris--solflackar/) eller hudcancer.

Så kan du undvika solskador
---------------------------

Så kan du undvika solskador
---------------------------

Cirka 20 minuters solande per dag under sommaren är mycket bra för hälsan eftersom det då bildas D-vitamin i huden. Men solar du längre tid är det risk att du bränner dig.

Tips för att undvika solskador:

*   Anpassa tiden i solen efter din hudtyp. Du är känsligare för sol om du har ljus eller rödlätt hud än om du har mörk hud.
*   Se till att barn skyddas, de är extra känsliga för sol.
*   Anpassa tiden i solen efter var du är.

### Läkemedel och hudprodukter kan göra huden extra känslig

Vissa läkemedel kan göra att huden blir mer känslig för UV-strålning. Läs informationen i bipacksedeln som finns i läkemedlets förpackning. Du kan också fråga en läkare eller på ett apotek vad som gäller för de läkemedel du tar.

Vissa hudprodukter kan också göra huden extra känslig. Det kan vara till exempel hudkrämer. Läs på innehållsförteckningen eller fråga där du köper produkten om du behöver vara uppmärksam.

Läs mer om hur du [skyddar dig själv och ditt barn från solen](https://www.1177.se/liv--halsa/sol-och-varme/sa-skyddar-du-dig-mot-solen/).

### Solarium ger inget skydd

Att sola i solarium före sommaren eller solsemestern ger inget extra skydd. Att sola i solarium ökar i stället risken att få hudcancer, och ungdomar är särskilt känsliga. Därför måste man vara 18 år eller äldre för att få sola i solarium i Sverige.

Du bör inte sola i solarium om du har ljus och rödlätt hud.

[Strålsäkerhetsmyndigheten](https://www.1177.se/lankbiblioteket/nationella-lankar/s/stralsakerhetsmyndigheten/stralsakerhetsmyndigheten---avradan-fran-att-sola-solarium/) avråder alla från att sola i solarium.

*   [Strålsäkerhetsmyndigheten: Beräkna min soltid](https://www.1177.se/lankbiblioteket/nationella-lankar/s/stralsakerhetsmyndigheten/stralsakerhetsmyndigheten---berakna-min-soltid/)

Hitta på sidan
--------------

*   [Symtom](https://www.1177.se/olyckor--skador/brannskador-och-koldskador/solskador-pa-huden/#section-11934)
*   [Vad kan jag göra själv?](https://www.1177.se/olyckor--skador/brannskador-och-koldskador/solskador-pa-huden/#section-11935)
*   [När och var ska jag söka vård?](https://www.1177.se/olyckor--skador/brannskador-och-koldskador/solskador-pa-huden/#section-11936)
*   [När du vill ringa 1177 från ett annat land](https://www.1177.se/olyckor--skador/brannskador-och-koldskador/solskador-pa-huden/#section-63662)
*   [Solljuset påverkar huden](https://www.1177.se/olyckor--skador/brannskador-och-koldskador/solskador-pa-huden/#section-11937)
*   [Så kan du undvika solskador](https://www.1177.se/olyckor--skador/brannskador-och-koldskador/solskador-pa-huden/#section-11938)
*   [Du ska förstå informationen](https://www.1177.se/olyckor--skador/brannskador-och-koldskador/solskador-pa-huden/#section-11939)

### [Brännskador](https://www.1177.se/olyckor--skador/brannskador-och-koldskador/brannskador/)

En brännskada uppstår på huden efter kontakt med eld eller värme. En ytlig brännskada läker oftast av sig själv, men blir du svårt bränd behöver du få vård på sjukhus.

### [Ögonskada av starkt ljus](https://www.1177.se/sjukdomar--besvar/ogon-oron-nasa-och-hals/ogonbesvar/ogonskada-av-starkt-ljus/)

Dina ögon kan få en tillfällig skada på hornhinnan av starkt ljus. Det kan till exempel hända om du är på en plats där solen lyser starkt och reflekteras av snö, hav eller vit sand. Det kallas att bli snöblind. Besvären brukar gå över av sig själv.

### [Så skyddar du dig mot solen](https://www.1177.se/liv--halsa/sol-och-varme/sa-skyddar-du-dig-mot-solen/)

Alla behöver skydd mot solen, oavsett ålder. Barns hud är mycket känsligare än vuxnas och behöver extra skydd. Barn under ett år ska helst inte alls vara i direkt solljus.