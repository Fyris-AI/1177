[Vaccinationer](https://www.1177.se/undersokning-behandling/vaccinationer/)

Här kan du se om du rekommenderas att vaccinera dig mot influensa. Det är olika för olika personer. Du får också veta hur du gör för att bli vaccinerad.

![Image 1: Person får en spruta i överarmen](https://www.1177.se/globalassets/1177/regional/vastra-gotaland/media/bilder/startsida/vaccination_40.jpg?saved=2023-12-27+01:29)

Det är vanligast att få sprutan i överarmen.

När och var kan jag vaccinera mig?
----------------------------------

När och var kan jag vaccinera mig?
----------------------------------

Du kan vaccinera dig mot influensa under hösten och vintern. Det är olika hur länge erbjudandet att vaccinera sig gäller varje säsong.

Det varierar också mellan regionerna hur du gör för att bli vaccinerad, till exempel om du behöver boka tid.

Byt region högst upp på den här sidan för att få rätt information.

### Att tänka på inför vaccinationen

Ta med dig legitimation när du ska vaccinera dig. ​Välj region högst upp på sidan för att se vad du behöver göra om du saknar legitimation.

Ha på dig kläder som gör det enkelt att komma åt överarmen vid en vaccination. Till exempel en kortärmad tröja.

Du kan behöva säga till före besöket om du vill vaccinera dig mot flera sjukdomar vid samma tillfälle.

### Berätta om vissa läkemedel och allergier

Berätta före vaccinationen om du till exempel tar blodförtunnande läkemedel eller om du har någon allergi. Vaccinet innehåller bland annat spår av ägg, men de flesta med allergi mot ägg kan ändå vaccinera sig.

### Boka om din tid

Boka om din tid om du inte kan komma. Du ska inte vaccinera dig om du är sjuk. Vänta tills du mår bra igen.

Varför behöver en del vaccinera sig mot influensa?
--------------------------------------------------

Varför behöver en del vaccinera sig mot influensa?
--------------------------------------------------

De flesta blir inte allvarligt sjuka av influensa och behöver inte vaccinera sig.

Men en del har en ökad risk att bli allvarligt sjuka. Du rekommenderas att vaccinera om det gäller dig.

Läs mer längre ner på sidan: [Vem rekommenderas att vaccinera sig mot influensa?](https://www.1177.se/undersokning-behandling/vaccinationer/vaccination-mot-influensa/#section-147363)

Du kan få influensa även om du vaccinerar dig, men de flesta som vaccinerar sig blir inte allvarligt sjuka.

Du som rekommenderas vaccination behöver vaccinera dig varje år för att skyddet ska fortsätta att vara bra.

Det är frivilligt att vaccinera sig.

Vem rekommenderas att vaccinera sig mot influensa?
--------------------------------------------------

Vem rekommenderas att vaccinera sig mot influensa?
--------------------------------------------------

Du rekommenderas vaccination om något av följande stämmer:

*   Du fyller 65 år i år, eller är äldre.
*   Du har en sjukdom eller något annat som ökar risken att bli allvarligt sjuk. Det gäller alla från 6 månaders ålder.
*   Du är gravid efter vecka 12.
*   Du bor med någon som har kraftigt nedsatt immunförsvar.

Läs mer om [vaccinationer för dig som är gravid](https://www.1177.se/barn--gravid/graviditet/livsstil-och-halsa-under-graviditeten/vaccinationer-for-dig-som-ar-gravid/).

### Sjukdomar och andra saker som ökar risken för allvarlig sjukdom

Följande sjukdomar och andra saker ökar risken att bli allvarligt sjuk av influensa:

*   Hjärt-kärlsjukdomar, till exempel [stroke](https://www.1177.se/sjukdomar--besvar/hjarna-och-nerver/stroke-och-blodkarl-i-hjarnan/stroke/). Men [högt blodtryck](https://www.1177.se/sjukdomar--besvar/hjarta-och-blodkarl/blodtryck/hogt-blodtryck/) som enda diagnos ökar inte risken.
*   Lungsjukdomar, till exempel [KOL](https://www.1177.se/sjukdomar--besvar/lungor-och-luftvagar/andningssvarigheter-och-andningsuppehall/om-kol/kol--kroniskt-obstruktiv-lungsjukdom/) eller svår [astma](https://www.1177.se/sjukdomar--besvar/lungor-och-luftvagar/andningssvarigheter-och-andningsuppehall/astma/).
*   [Obesitas – kraftig övervikt](https://www.1177.se/liv--halsa/sunda-vanor/sa-bedomer-du-din-vikt/#section-24301).
*   Leversvikt och [njursvikt](https://www.1177.se/sjukdomar--besvar/njurar-och-urinvagar/njursvikt/).
*   [Diabetes](https://www.1177.se/sjukdomar--besvar/diabetes/).
*   Kraftigt nedsatt immunförsvar på grund av en sjukdom eller en behandling.
*   Neuromuskulära sjukdomar.
*   Att ha flera funktionsnedsättningar.
*   Downs syndrom.

Du som har en ökad risk att bli allvarligt sjuk av någon annan orsak kan också rekommenderas att vaccinera dig. Det är läkaren som behandlar dig som bedömer det. Det kan till exempel vara något av följande:

*   Din fysiska hälsa påverkas mycket av en psykiatrisk sjukdom, demens, droger eller alkohol.
*   Du har nedsatt förmåga att klara vardagliga aktiviteter, och behöver hjälp med att till exempel klä på dig eller att duscha.

Vad kostar det att vaccinera sig?
---------------------------------

Vad kostar det att vaccinera sig?
---------------------------------

Vaccinationen kostar ingenting för dig om du rekommenderas att vaccinera dig därför att du har en ökad risk att bli allvarligt sjuk.

Det varierar om du behöver betala för att vaccinera dig som skydd för någon annan. Det beror på var du bor. Välj region högst upp på den här sidan för att få rätt information.

Så går vaccinationen till
-------------------------

Så går vaccinationen till
-------------------------

Influensavaccinet brukar ges som en spruta i överarmen. Barn som är yngre än tre år får oftast vaccinet i låret.

Vuxna och barn från nio år får följande:

*   1 dos vaccin. Det gäller även om du eller barnet är ovaccinerad sedan tidigare.

Barn från sex månader till och med åtta år får följande:

*   2 doser vaccin med minst fyra veckors mellanrum om barnet är ovaccinerad sedan tidigare.
*   1 dos vaccin om barnet är vaccinerad sedan tidigare.

### Barn och unga kan få vaccin som nässprej

Barn som är över två år och ungdomar upp till 18 år kan få influensavaccin i form av en nässprej. Det ges så här:

*   1 dos nässprej till barn och unga som är vaccinerade sedan tidigare.
*   2 doser nässprej med fyra veckors mellanrum till ovaccinerade barn och unga.

En dos delas i två så att barnet eller ungdomen får en halvdos i vardera näsborren.

Barnet eller ungdomen får vaccinet vid besök hos en läkare eller en sjuksköterska. Här kan du läsa om att [förbereda barn för besök i vården](https://www.1177.se/barn--gravid/vard-och-stod-for-barn/forbereda-barn-for-besok-i-varden/).

### En del kan inte få nässprej

Vaccin i form av nässprej består av ett levande försvagat influensavirus. Det gör att man kan få mer biverkningar. Barn och ungdomar med svår astma eller kraftigt nedsatt immunförsvar vaccineras därför med sprutor i stället för nässprej.

Förstärkt vaccin för vissa
--------------------------

Förstärkt vaccin för vissa
--------------------------

Det finns förstärkta vaccin mot influensa för vissa personer med ökad risk att bli allvarligt sjuka.

Du som bor på ett äldreboende och är 65 år eller äldre erbjuds en typ av förstärkt vaccin. Det innehåller ämnen som hjälper immunförsvaret att reagera på vaccinet. Det kallas att vaccinet är adjuvanterat.

Det finns också vaccin som är förstärkta genom att ges i högre doser. De kallas högdosvaccin och kan användas från 60 års ålder.

Så mår du efteråt
-----------------

Så mår du efteråt
-----------------

Du kan bli lite röd och svullen på stället där du fick sprutan. Det kan också kännas lite ömt.

Du kan få feber, huvudvärk och ont i musklerna. Barn kan också få minskad matlust och löst bajs. Besvären brukar gå över inom en eller några dagar.

Besvären kan kännas mer om du har vaccinerats mot flera sjukdomar vid samma tillfälle. Besvären kan också kännas mer om du har fått ett förstärkt vaccin.

Läs [mer om receptfria smärtstillande läkemedel](https://www.1177.se/undersokning-behandling/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/).

Säg till personalen om du känner dig yr eller mår dåligt efter vaccinationen. Allvarliga biverkningar är mycket ovanligt.

Tvekar du att vaccinera dig?
----------------------------

Tvekar du att vaccinera dig?
----------------------------

Tvekar du att vaccinera dig på grund av något som du har läst eller som någon har sagt till dig?

Det är viktigt att du har rätt information när du fattar beslut om du ska vaccinera dig.

På Läkemedelsverkets webbplats kan du [läsa mer om vaccin och ställa frågor](https://www.1177.se/lankbiblioteket/nationella-lankar/l/lakemedelsverket/lakemedelsverket---lakemedelsupplysningen/).

Kan jag vaccinera mig fast jag inte har någon risk att bli allvarligt sjuk?
---------------------------------------------------------------------------

Kan jag vaccinera mig fast jag inte har någon risk att bli allvarligt sjuk?
---------------------------------------------------------------------------

Ja. Du kan vaccinera dig även om du inte har någon ökad risk att bli allvarligt sjuk. Du kan behöva vänta en tid innan du får vaccinera dig. Det är för att de som rekommenderas att vaccinera sig ska få göra det först.

### Behöver jag betala för vaccinationen?

Du kan behöva betala själv. Du som är anställd kan fråga om arbetsgivaren kan betala för vaccinationen.

*   [Folkhälsomyndigheten: Vaccination mot influensa](https://www.1177.se/lankbiblioteket/nationella-lankar/f/www.folkhalsomyndigheten.se/folkhalsomyndigheten---vaccination-mot-influensa/)

Hitta på sidan
--------------

*   [När och var kan jag vaccinera mig?](https://www.1177.se/undersokning-behandling/vaccinationer/vaccination-mot-influensa/#section-202151)
*   [Varför behöver en del vaccinera sig mot influensa?](https://www.1177.se/undersokning-behandling/vaccinationer/vaccination-mot-influensa/#section-11307)
*   [Vem rekommenderas att vaccinera sig mot influensa?](https://www.1177.se/undersokning-behandling/vaccinationer/vaccination-mot-influensa/#section-205026)
*   [Vad kostar det att vaccinera sig?](https://www.1177.se/undersokning-behandling/vaccinationer/vaccination-mot-influensa/#section-202143)
*   [Så går vaccinationen till](https://www.1177.se/undersokning-behandling/vaccinationer/vaccination-mot-influensa/#section-11308)
*   [Förstärkt vaccin för vissa](https://www.1177.se/undersokning-behandling/vaccinationer/vaccination-mot-influensa/#section-11312)
*   [Så mår du efteråt](https://www.1177.se/undersokning-behandling/vaccinationer/vaccination-mot-influensa/#section-11310)
*   [Tvekar du att vaccinera dig?](https://www.1177.se/undersokning-behandling/vaccinationer/vaccination-mot-influensa/#section-170932)
*   [Kan jag vaccinera mig fast jag inte har någon risk att bli allvarligt sjuk?](https://www.1177.se/undersokning-behandling/vaccinationer/vaccination-mot-influensa/#section-147371)
*   [Påverka och delta i din vård](https://www.1177.se/undersokning-behandling/vaccinationer/vaccination-mot-influensa/#section-11313)

### [Så fungerar vaccin](https://www.1177.se/undersokning-behandling/vaccinationer/sa-fungerar-vaccin/)

Vaccin är en stor anledning till att det sprids få allvarliga smittsamma sjukdomar och att så få barn dör i Sverige. Här kan du läsa mer om hur vaccin fungerar och vad vaccin innehåller.

### [Influensa](https://www.1177.se/sjukdomar--besvar/infektioner/forkylning-och-influensa/influensa/)

Influensa är ett virus som smittar mest under vinterhalvåret. Du kan snabbt känna dig mycket sjuk med ont i kroppen och hög feber. Det flesta blir friska av sig själva. Du kan göra mycket för att slippa bli sjuk.