[Anhörig – närstående](https://www.1177.se/sa-fungerar-varden/anhorig---narstaende/)

Du ska ha möjlighet att få information om en närståendes vård. Som närstående räknas till exempel barn, partner, sambo, syskon eller en nära vän.

![Image 1: Två personer sitter på en bänk.](https://www.1177.se/globalassets/1177/nationell/media/fotografier/sa-fungerar-varden/anhorig---narstaende/personer_bank02.jpg?saved=2024-11-05+11:21)

Även du som är närstående kan få stöd och hjälp i din situation.

Du som är närstående till en person som är sjuk kan be om att bli informerad av vårdpersonalen. Men den som är sjuk bestämmer om du ska få informationen. Det kallas att ge sitt samtycke, eller samtycka. Det kan vara muntligt eller skriftligt.

Du ska få information om den som är sjuk inte kan ta emot informationen alls.

Rätt till information ni kan förstå
-----------------------------------

Rätt till information ni kan förstå
-----------------------------------

[Informationen ska vara anpassad](https://www.1177.se/sa-fungerar-varden/var-med-och-bestam-om-din-vard/tips-infor-ditt-besok-i-varden/) så att både du och den som behöver vård förstår den. Ni kan få [tolkhjälp](https://www.1177.se/sa-fungerar-varden/vard-om-du-kommer-fran-ett-annat-land/tolkning-till-mitt-sprak/) eller annan hjälp om det behövs.

Informationen kan till exempel vara något av följande:

*   hur sjuk personen är
*   vilka undersökningar och behandlingar som ska göras
*   vilka risker för komplikationer och biverkningar som finns
*   vilka hjälpmedel som kan användas.

### Rätt till skriftlig information

Du ska få informationen nedskriven på papper om du ber om det. Det är bra eftersom det kan vara mycket information att lyssna på i en svår situation.

Det kan också vara bra att du antecknar vad som sägs. Det kan till exempel vara till hjälp om ni behöver diskutera något senare. 

Fast vårdkontakt och vårdplan
-----------------------------

Fast vårdkontakt och vårdplan
-----------------------------

Du kan tillsammans med den som är sjuk be om att få en fast vårdkontakt som hjälper er att till exempel samordna besöken i vården.

Läs om [fast vårdkontakt här](https://www.1177.se/sa-fungerar-varden/sa-samarbetar-vard-och-omsorg/fast-vardkontakt---din-hjalp-i-vard-och-omsorg/#section-18190).

Det kan också behövas en vårdplan som beskriver vad som ska hända under den fortsatta behandlingen. Det är den behandlande läkaren som ansvarar för vårdplanen.

Vårdplanen kallas samordnad individuell plan när även kommunen och socialtjänsten deltar i planeringen.

Läs om [samordnad individuell plan – SIP här](https://www.1177.se/sa-fungerar-varden/sa-samarbetar-vard-och-omsorg/sip---samordnad-individuell-plan/).

Tystnadsplikt gäller
--------------------

Tystnadsplikt gäller
--------------------

Alla som arbetar inom hälso- och sjukvården har [tystnadsplikt](https://www.1177.se/sa-fungerar-varden/sa-skyddas-och-hanteras-dina-uppgifter/tystnadsplikt-och-sekretess/). Det betyder att de inte får berätta om en patients vård utan att hen själv har godkänt det.

Ibland kan den som får vård vara för sjuk för att berätta hur hen vill ha det. Då ska vårdpersonalen försöka tolka patientens vilja.

På grund av tystnadsplikten måste vårdpersonal vara noga med vilken information som lämnas ut. Det gäller även vad som kan lämnas ut till dig som är närstående.

Stöd till närstående
--------------------

Stöd till närstående
--------------------

Det kan vara svårt att vara närstående till en person som är sjuk och behöver vård. Det kan påverka dig på olika sätt. Kanske lägger du mycket tid och engagemang på att stötta och att hjälpa till på olika sätt.

Du som är närstående kan få stöd av så kallade kontaktsjuksköterskor och kuratorer.

### Anhörigstöd och anhöriggrupper

Du har rätt att få stöd av kommunen, till exempel [anhörigstöd](https://www.1177.se/sa-fungerar-varden/anhorig---narstaende/anhorigstod---stod-for-dig-som-vardar-eller-stodjer-en-narstaende/). Du kan också få stöd och hjälp hos andra organisationer och anhöriggrupper.

Fråga vårdpersonalen vilka du kan kontakta om du behöver stöd.

*   [När en vuxen i din familj inte mår bra](https://www.1177.se/liv--halsa/psykisk-halsa/nar-en-vuxen-i-din-familj-inte-mar-bra/)
*   [Barns och vårdnadshavares rättigheter i vården](https://www.1177.se/sa-fungerar-varden/var-med-och-bestam-om-din-vard/barns-och-vardnadshavares-rattigheter-i-varden/)

### [Fasta kontakter i vård och omsorg](https://www.1177.se/sa-fungerar-varden/sa-samarbetar-vard-och-omsorg/fast-vardkontakt---din-hjalp-i-vard-och-omsorg/)

Du kan få en fast kontakt om du behöver hjälp med att samordna dina kontakter med vården eller omsorgen. Du kan ha flera fasta kontakter som kan stötta och hjälpa till på olika sätt. De ska så mycket som möjligt samarbeta så att du får den vård och omsorg som du behöver.

### [Tystnadsplikt och sekretess](https://www.1177.se/sa-fungerar-varden/sa-skyddas-och-hanteras-dina-uppgifter/tystnadsplikt-och-sekretess/)

Det är viktigt att du känner förtroende för den personal du möter när du kontaktar vården. Därför har alla som arbetar inom hälso- och sjukvården tystnadsplikt.