[Allergier och överkänslighet](https://www.1177.se/sjukdomar--besvar/allergier-och-overkanslighet/)

Allergiska reaktioner mot nötter eller jordnötter visar sig ofta inom några minuter. Du kan få utslag, andningsbesvär och svullnader runt ögonen och i läpparna, tungan och svalget. Att utsättas för nötter eller jordnötter via luften eller huden ger inte allvarliga reaktioner.

Jordnötter är egentligen en baljväxt och inte en nöt. Du behöver därför inte vara allergisk mot nötter om du inte tål jordnötter.

Symtom
------

Symtom
------

Allergiska reaktioner på nötter eller jordnötter kommer ofta inom några minuter. Du kan få mycket allvarliga symtom, men bara om du själv har ätit nötterna eller jordnötterna.

Det här är vanliga symtom om du har nötallergi eller jordnötsallergi:

*   Det kliar och du blir svullen i läpparna, tungan och svalget.
*   Du blir svullen i huden, särskilt runt ögonen.
*   Du får så kallade [nässelutslag](https://www.1177.se/sjukdomar--besvar/hud-har-och-naglar/klada-utslag-och-eksem/nasselutslag/) som kliar intensivt.
*   Du får andningsbesvär.
*   Du får ont i magen, diarré och kräkningar.

En del kan få en allergisk chock, men det är ovanligt. Det kallas också för [anafylaxi](https://www.1177.se/olyckor--skador/akuta-rad---forsta-hjalpen/allergisk-chock--anafylaxi/). Det är en allvarlig reaktion som kommer snabbt och kan vara livshotande. Du kan bli medvetslös och få svårt att andas.

När och var ska jag söka vård
-----------------------------

När och var ska jag söka vård
-----------------------------

Om du misstänker att du har jordnötsallergi eller nötallergi men inte har besvär just nu kan du kontakta en vårdcentral för att få komma på utredning.

Kontakta genast en [vårdcentral](https://www.1177.se/hitta-vard/?st=e748ccd9-9724-44c0-82ed-f749110c85ec&nearby=false&s=name&g=&lat=&lng=&location=&caretype=V%c3%a5rdcentral&q=) eller en [jouröppen mottagning](https://www.1177.se/hitta-vard/?st=100b1cc7-0719-48dc-85c0-a89dde90c030&nearby=false&s=name&g=&lat=&lng=&caretype-list=V%c3%a5rdcentral&location=&caretype=Jourmottagning&q=) om du får ett eller fler av följande besvär efter att ha ätit jordnötter eller nötter:

*   Du får ont i magen, diarré eller kräkningar.
*   Du blir svullen i läpparna, tungan, svalget eller runt ögonen.
*   Du får [nässelutslag](https://www.1177.se/sjukdomar--besvar/hud-har-och-naglar/klada-utslag-och-eksem/nasselutslag/) som kliar och blossar upp snabbt över kroppen.
*   Du mår illa, känner dig yr eller kallsvettas.

Om vårdcentralen eller den jouröppna mottagningen är stängd, sök vård på en akutmottagning.

Om du har akutläkemedel hemma ska du ta det först och sedan ringa 112. Det är bra om du har sällskap av någon tills hjälp kommer.

### Om det är bråttom

Ring genast 112 om du har svårt att andas.

Be om hjälp av en annan person om du mår väldigt dåligt, och undvik att vara själv.

Ring telefonnummer 1177 om du vill ha [sjukvårdsrådgivning.](https://www.1177.se/om-1177/nar-du-ringer-1177/nar-du-ringer-1177/) Då kan du få hjälp att bedöma symtom eller hjälp med var du kan söka vård.

Vad är nötallergi och jordnötsallergi?
--------------------------------------

Vad är nötallergi och jordnötsallergi?
--------------------------------------

Nötter och jordnötter kan ge allergiska reaktioner när du äter dem, eller om du äter livsmedel som varit i kontakt med nötter eller jordnötter.

Du som har nötallergi eller jordnötsallergi kan i sällsynta fall reagera väldigt kraftigt på små mängder av nöt eller jordnöt. Jordnöt är en av de vanligaste orsakerna till anafylaxi. Det är dock ovanligt med sådana kraftiga reaktioner, särskilt om du bara fått i dig en minimal mängd.

### Jordnötsallergi är en vanlig matallergi

Jordnötsallergi uppkommer i barndomen och är en av de vanligaste matallergierna hos barn och ungdomar. Allergin finns ofta kvar hela livet.

### Nötter som orsakar nötallergi

Här är några exempel på nötter som kan orsaka allergi: hasselnöt, cashewnöt, paranöt, valnöt och pekannöt.

Du kan vara allergisk mot flera olika sorter eller bara mot en sort.

### Äkta allergi eller korsallergi

Korsallergi innebär att du reagerar på ett ämne som liknar det du från början är allergisk mot.

Om du har jordnötsallergi kan du till exempel korsreagera på andra baljväxter eftersom de innehåller liknande proteiner som jordnöten. I familjen baljväxter ingår även soja, ärtor, bönor, linser, bockhornsklöver, lupin och lakrits.

Många som är allergiska mot björkpollen har korsallergi mot nötter och jordnötter, eftersom det finns ämnen i nötter som liknar björkpollen. Det brukar bara ge lindriga besvär i munnen och halsen, eftersom de björkliknande allergenerna snabbt bryts ner genom matsmältningen och finns i så låg mängd.

Du som har korsallergi brukar inte reagera på enbart spår av nötter.

Vad kan jag göra själv?
-----------------------

Vad kan jag göra själv?
-----------------------

Det är viktigt att vara försiktig med allt du äter för att undvika att få i dig nötter och jordnötter som du inte tål.

### Läs innehållsförteckningen på livsmedel

Läs alltid innehållsförteckningen när du köper livsmedel. Tillverkarna är skyldiga att ange på förpackningen om ett livsmedel innehåller nötter eller jordnötter.

Nötter och jordnötter kan till exempel finnas i följande produkter:

*   müsli
*   bröd
*   kakor
*   choklad
*   godis

Nötter och jordnötter kan också finnas i panering, såser och färdiga maträtter, särskilt asiatiska. Även matoljor som har utvunnits från nötter kan innehålla proteinrester som kan ge reaktioner.

Du bör även vara försiktig med lösgodis. Det kan finnas spår av nötter från andra behållare i skopan som du tar godis med. 

Undersökningar och utredningar
------------------------------

Undersökningar och utredningar
------------------------------

När du kommer till vården på [allergiutredning](https://www.1177.se/undersokning-behandling/undersokningar-och-provtagning/kroppsundersokningar/allergiutredning/) får du svara på frågor om vad du ätit eller kommit i kontakt med innan du fick reaktionen. Du får berätta om vilka symtom du fick och hur snabbt de visade sig.

### Allergitester kan ge svar

Det är vanligt att göra ett

[pricktest](https://www.1177.se/undersokning-behandling/undersokningar-och-provtagning/kroppsundersokningar/allergiutredning/#section-10909)där ämnen testas direkt på huden. Resultatet visar sig efter ungefär 15 minuter.

Du kan också få lämna ett [blodprov](https://www.1177.se/undersokning-behandling/undersokningar-och-provtagning/kroppsundersokningar/allergiutredning/#section-10908) för att se om du har allergiantikroppar i blodet.

Behandling
----------

Behandling
----------

Du som har lindriga allergiska besvär kan testa att behandla med antihistamin som finns att köpa receptfritt som tabletter eller flytande. Fråga på apoteket.

Om besvären inte ger med sig eller blir värre ska du söka vård.

### Behandling vid allvarliga besvär

Du som har fått en allvarliga reaktion av nötter eller jordnötter behöver snabbt få vård. Du kan behöva få en spruta med adrenalin och luftrörsvidgande astmamedicin. Det är också vanligt att få antihistamin och kortison.

Du kan behöva stanna några timmar på mottagningen så att personalen ser att du mår bra.

### Du kan behandla dig själv med akutläkemedel

Du som har fått en allvarlig reaktion mot nötter eller jordnötter kan behöva ha akutläkemedel till hands. Det brukar vara adrenalinpennor som du tar själv. Du brukar få två adrenalinpennor utskrivna ifall behandlingen behöver upprepas. Det är också vanligt att få antihistamin och astmaläkemedel utskrivet, och ibland även kortisontabletter.

### Gör så här om du får en allvarlig reaktion

När du får en allvarlig reaktion ska du alltid använda adrenalinpennan först. Adrenalinet kan göra att du får hjärtklappning och känner dig darrig, men det brukar gå över ganska snabbt.

Om du får astmasymtom i samband med reaktionen ska du ta luftrörsvidgande astmamedicin direkt efter sprutan. Ofta är det bra att även ta antihistamin som hejdar den allergiska reaktionen i kroppen.

Du kan även behöva ta [kortisontabletter](https://www.1177.se/undersokning-behandling/behandling-med-lakemedel/behandlingar-med-lakemedel/behandling-med-kortison/), till exempel om du har långt till sjukvård. Kortisonet dämpar inflammationen och minskar risken för besvär som kan komma i efterhand, eftersom det tar några timmar innan det når full effekt. Du kan också behöva upprepa adrenalinpennan eftersom adrenalinets effekt inte varar så länge.

Det är viktigt att du får lära dig i förväg hur adrenalinpennan ska användas, så att du kan hantera den när det behövs. Vårdpersonalen visar dig hur du ska göra. Det är också bra om någon närstående vet hur adrenalinpennan ska användas.

### Barn som har jordnötsallergi eller nötallergi

Äldre barn med allergi kan ofta ta adrenalinpennan själv när de behöver. Till mindre barn ska en vuxen ge pennan.

Det är viktigt att närstående och skola eller förskola informeras om allergin och hur de ska göra vid en allvarlig reaktion.

### Att lära sig tåla jordnötter

I många fall kan jordnötsallergi förebyggas genom att tidigt introducera jordnötter i barns kost, helst före ett års ålder. Det är viktigt att ge barn jordnötter i finfördelad form, till exempel som jordnötssmör, på grund av risken att sätta i halsen. Barnet behöver sedan äta jordnötter ofta och regelbundet för att bygga upp en tolerans.

Vad är allergi?
---------------

Vad är allergi?
---------------

Allergi innebär en överkänslighet mot ett visst ämne. Allergi utvecklas oftast i barndomen, men även vuxna kan få allergi. Ungefär en tredjedel av Sveriges befolkning har någon typ av allergi.

Ämnen som orsakar allergi kallas för allergener och kan finnas överallt i omgivningen. Det kan vara ämnen du får i dig via maten, luften, kontakt med huden eller i gift från bett.

Allergiska besvär uppstår när immunförsvaret reagerar på vissa ämnen för att skydda kroppen mot dem. Immunförsvaret producerar då allergiantikroppar som sätter sig på vissa celler i kroppen. Allergenen fastnar sedan på antikropparna och får cellerna att släppa ut histamin och andra retande ämnen. Det är dessa ämnen som framkallar den allergiska reaktionen.

Hitta på sidan
--------------

*   [Symtom](https://www.1177.se/sjukdomar--besvar/allergier-och-overkanslighet/Notallergi-och-jordnotsallergi/#section-37504)
*   [När och var ska jag söka vård](https://www.1177.se/sjukdomar--besvar/allergier-och-overkanslighet/Notallergi-och-jordnotsallergi/#section-37506)
*   [Vad är nötallergi och jordnötsallergi?](https://www.1177.se/sjukdomar--besvar/allergier-och-overkanslighet/Notallergi-och-jordnotsallergi/#section-176776)
*   [Vad kan jag göra själv?](https://www.1177.se/sjukdomar--besvar/allergier-och-overkanslighet/Notallergi-och-jordnotsallergi/#section-37505)
*   [Undersökningar och utredningar](https://www.1177.se/sjukdomar--besvar/allergier-och-overkanslighet/Notallergi-och-jordnotsallergi/#section-37507)
*   [Behandling](https://www.1177.se/sjukdomar--besvar/allergier-och-overkanslighet/Notallergi-och-jordnotsallergi/#section-37508)
*   [Vad är allergi?](https://www.1177.se/sjukdomar--besvar/allergier-och-overkanslighet/Notallergi-och-jordnotsallergi/#section-37509)
*   [Påverka och delta i din vård](https://www.1177.se/sjukdomar--besvar/allergier-och-overkanslighet/Notallergi-och-jordnotsallergi/#section-94639)