[Fler behandlingar](https://www.1177.se/undersokning-behandling/fler-behandlingar/)

En respirator är en maskin som hjälper dig att andas, under kortare eller längre tid. Du kan behöva respirator när du ska opereras eller om du har stora andningsbesvär på grund av en sjukdom eller en olycka.

Respiratorn fungerar genom att mekaniskt trycka in luft i lungorna. På så vis kommer syre in och koldioxid lämnar kroppen. Detsamma sker när du andas själv med hjälp av andningsmusklerna.

En respirator kallas också för ventilator.

När behövs respirator?
----------------------

När behövs respirator?
----------------------

Du kan behöva behandling med respirator under olika långa perioder, från några timmar till flera veckor. Respiratorer används oftast på sjukhus men du kan även behöva respirator på väg till sjukhuset, som i ambulans, helikopter och flygplan. Du kan också få använda respirator hemma, om du behöver behandling under en längre tid.

### Kan behövas vid operation, sjukdom eller skada

Vanligast är att respirator används i samband med en operation när du får narkos. Men du kan också behöva behandling med respirator om du har svårt att andas till följd av en sjukdom eller en svår skada, till exempel på andningsmusklerna eller hjärnan.

Barn som [föds mycket för tidig](https://www.1177.se/barn--gravid/att-skota-ett-nyfott-barn/for-tidigt-fodda-barn/)t kan behöva en respirator om inte lungorna är tillräckligt utvecklade.

Så går behandlingen till
------------------------

Så går behandlingen till
------------------------

Du får oftast behandling med respirator på sjukhusets operationsavdelning, intensivvårdsavdelning eller lungavdelning.

### **Respiratorn kan ställas in på olika sätt**

Respiratorn kan ta över din andning och låta dig vila om du är så allvarligt sjuk att du inte orkar andas själv. Då behöver du vara sövd och en läkare eller sjuksköterska ställer in hur mycket syrgas du ska få, hur stora andetagen ska vara och hur ofta du ska andas.

Om du är lindrigare sjuk eller har blivit bättre, kan du klara att vara mer vaken och andas själv. Då känner maskinen när du börjar andas in och hjälper dig att få in tillräckligt med luft vid varje andetag.

### Du får l**ugnande medel**

Under behandlingen med respirator får du lugnande och smärtstillande läkemedel. Det får du för att inte ha ont och slippa obehag.

Vid en operation sover du djupt hela tiden och då behövs inte extra lugnande läkemedel.

### Du k**ontrolleras noga**

Personalen kontrollerar hur mycket syre som finns i ditt blod under behandlingen med respirator. Det görs med en liten klämma som sätts på ditt finger. Med en särskild apparat analyseras även luften som du andas ut. På så sätt kontrolleras att andningen fungerar som den ska.

### **Slem i luftvägarna**

När du får behandling i respirator kan slem bli kvar i luftvägarna. Du kan få hosta ut det själv om du är vid medvetande och har tillräcklig kraft. Sjuksköterskan eller läkaren kan annars suga upp slemmet med hjälp av en sug.

Olika sätt att koppla respirator till lungorna och luftstrupen
--------------------------------------------------------------

Olika sätt att koppla respirator till lungorna och luftstrupen
--------------------------------------------------------------

Det finns olika sätta att bli kopplad till en respirator. Det kan ske med hjälp av tuber och genom en så kallad trakeostomi.

### Andning genom tub  

Du kan bli kopplad till respiratorn med hjälp av en plastslang, en tub. Då förs tuben in genom munnen och ner i luftröret. Den här metoden används till exempel om du behöver sövas inför en operation och på intensivvårdsavdelningar. När du har en tub kan du inte prata eftersom tuben ligger mellan stämbanden.

En annan form av tub är en så kallad larynxmask. Då placeras tuben bakom tungan över luftstrupens öppning. Den håller undan tungan så att luft kan komma ner i lungorna.

Larynxmasken används endast under kortare tid, som till exempel under en mindre operation. Du är sövd även när tuben förs ner i halsen. Fördelen med larynxmask är att du kan sövas med mindre mängd läkemedel.

### Ett litet rör kan sättas in i  halsen – trakeostomi

Du får ett böjligt rör insatt i halsen om du ska behandlas i respirator under en lång tid. Röret placeras direkt i luftröret genom ett litet hål på halsen, som görs med en mindre operation. Sedan kopplas röret till respiratorn. Den här metoden kallas trakeostomi.

Det finns flera fördelar med att ha ett rör i halsen jämfört med att ha en tub som förts in via munnen. Eftersom det blir betydligt mindre irriterat i halsen kan du oftast vara helt vaken under behandlingen. Du kan också prata, om du orkar pressa ut luft förbi röret och upp mot stämbanden. Det går också ofta bra att äta och dricka om du får det.

Andra sätt att få hjälp med andningen
-------------------------------------

Andra sätt att få hjälp med andningen
-------------------------------------

Du kan få hjälp från andra typer av andningsstöd om du inte har alltför stora besvär att andas. Då behöver du inte respirator.

### Andning med högflödesgrimma

Ibland räcker det att du använder en så kallad högflödesgrimma, om du behöver mindre hjälp med andningen. En grimma ger många liter av syreberikad och fuktig luft. Grimman hjälper dig att andas in syre och att andas ut koldioxid.

### Andning genom mask

I stället för en grimma som läcker luft kan du få använda en andningsmask. En andningsmask är tätare och ger mer tryck och mer syrgas när du andas in.

Masken läggs över näsan och munnen. Med en andningsmask andas du själv men får mer hjälp av maskinen.

Så mår du efteråt
-----------------

Så mår du efteråt
-----------------

Hur det känns när behandlingen är färdig beror på många olika saker. Det beror bland annat på hur allvarligt sjuk du har varit, hur länge du har fått behandlingen och med vilken metod.

### **Irritation i halsen**

Du kan ibland känna irritation i halsen av tuben om du har varit kopplad till en respirator. Du kan ofta ha besvär i flera dagar.

Rösten kan förlora styrka och du kan få svårt att svälja om du har varit kopplad till en respirator genom en tub i munnen i flera dagar. Det blir oftast bättre inom en vecka

### **Hålet i halsen läker**

En trakeostomi avslutas när du har fått tillbaka din muskelstyrka och kan andas och hosta som vanligt. Då tas röret i halsen bort. Öppningen i luftstrupen tejpas över och läker ihop av sig själv. Det brukar ta några veckor.

### **Ibland kan det ta längre tid att bli återställd**

Ibland kan det ta flera månader eller år för att lungorna och andningsmusklerna ska bli helt återställda. Så kan det vara om du har haft svåra andningsproblem och vårdats länge med respirator.

Komplikationer
--------------

Komplikationer
--------------

En ansiktsmask kan orsaka trycksår. Tuber som sitter länge i luftstrupen kan också skava och trycka och orsaka sår.

Om lufttrycket från respiratorn blir för högt kan det skada lungvävnad och ge luft i [lungsäcken.](https://www.1177.se/liv--halsa/sa-fungerar-kroppen/luftvagar-och-lungor/)

Behandlingen med respirator kan också påverka andra organ. Även de läkemedel som behövs för att du ska vara sövd kan ibland ge biverkningar.

Här är några exempel på vad som kan hända:

*   Blodtrycket kan sjunka.
*   Njurarna kan fungera sämre.
*   Tarmen slutar ofta fungera tillfälligt.
*   Risken för blodproppar ökar betydligt.

Du får läkemedel som motverkar detta när du är sövd, men det finns en risk att du får många komplikationer.

Du som är äldre och sjuk sedan tidigare kan ha större risk för komplikationer efter behandlingen.

Rehabilitering efter behandling med respirator
----------------------------------------------

Rehabilitering efter behandling med respirator
----------------------------------------------

Du kan behöva olika typer av rehabilitering efter att behandlingen med respirator har avslutats. Vilken typ beror på anledningen till dina andningsbesvär.

Du som har fått intensivvård behöver rehabilitering, ibland under en lång tid. Det varierar från person till person vilken sorts rehabilitering som behövs. Du kan behöva stärka olika muskler till exempel. Andra kan behöva träna upp minnesförmågan och att koncentrera sig.

Du kan behöva bearbeta det som hänt
-----------------------------------

Du kan behöva bearbeta det som hänt
-----------------------------------

Många gånger är behandlingen med respirator inte planerad i förväg, utan en sjukdom eller olycka gör att du behöver behandling mycket snabbt. Det kan vara omtumlande att vakna upp på sjukhus kopplad till en respirator som gör att du inte kan prata. Du har kanske inte heller några minnen från det som gjorde att du hamnade på sjukhus. Det kan till exempel göra att du får mardrömmar.

Mardrömmar och stresskänslor brukar minska om du får god information om vad som har hänt, och får hjälp att minnas. En del känner sig [deprimerade.](https://www.1177.se/sjukdomar--besvar/psykiska-sjukdomar-och-besvar/depression/depression/) Du kan också få symtom av [posttraumatiskt stressyndrom, PTSD](https://www.1177.se/sjukdomar--besvar/psykiska-sjukdomar-och-besvar/angest/posttraumatiskt-stressyndrom-ptsd/). Du kan därför behöva hjälp efteråt att bearbeta vad som hänt.

I samband med behandlingen är det vanligt att du upplever sådant som egentligen inte har skett. Det kallas för hallucinationer. Det kan vara förvirrande och skrämmande.

Att vara närstående
-------------------

Att vara närstående
-------------------

Att vara närstående till någon som vårdas i respirator på grund av sjukdom eller en olycka är ofta påfrestande.

Personen kan vara sövd i perioder och kan inte prata om hen får luft genom en slang i munnen. På en intensivvårdsavdelning finns det ofta många apparater och utrustning kring personen som är sjuk. Det kan vara många slangar och kablar kopplade till personen.

Det är vanligt att personen som vårdas i respiratorn blir svullen i ansiktet och kroppen, särskilt när hen är allvarligt sjuk.

### **Olika sätt att kommunicera**

Hur vaken personen är beror på hur hen mår och orsaken till behandlingen. Är personen vaken går det ibland att kommunicera med hjälp av en skrivtavla eller genom att mima. Ibland kan hen även prata som vanligt. Tänk på att den som är sjuk ofta får lugnande läkemedel. Det kan göra personen trött och svår att få kontakt med. Det går bra att prata ändå, det kan lugna och ge kontakt.

### **Du kan behöva hjälp och stöd**

Ofta är perioden fylld av stor osäkerhet och känslor av hjälplöshet. Prata med vårdpersonalen och fråga om du undrar. Du kan också få stöd av sjukhusets kurator.

[Barn behöver också få information](https://www.1177.se/barn--gravid/nar-familjelivet-ar-svart/att-ma-daligt-som-foralder/att-prata-med-barn-nar-en-foralder-ar-allvarligt-sjuk/) om vad som sker och varför. De kan behöva eget anpassat stöd beroende på ålder och relation till den som vårdas i respirator.

Be andra i din närhet om stöd och hjälp. Det kan vara att du behöver hjälp med vardagslivet medan din närstående får behandling.

När är behandlingen olämplig?
-----------------------------

När är behandlingen olämplig?
-----------------------------

Respiratorbehandling är en krävande behandling som ibland kan ge komplikationer. Särskilt sårbara är äldre och de som har en allvarlig kronisk sjukdom, till exempel [KOL](https://www.1177.se/sjukdomar--besvar/lungor-och-luftvagar/andningssvarigheter-och-andningsuppehall/om-kol/kol--kroniskt-obstruktiv-lungsjukdom/) och andra lungsjukdomar

Läkaren gör alltid en bedömning om du klarar av behandlingen innan du får den.  

Hitta på sidan
--------------

*   [När behövs respirator?](https://www.1177.se/undersokning-behandling/fler-behandlingar/Respiratorbehandling/#section-10356)
*   [Så går behandlingen till](https://www.1177.se/undersokning-behandling/fler-behandlingar/Respiratorbehandling/#section-10357)
*   [Olika sätt att koppla respirator till lungorna och luftstrupen](https://www.1177.se/undersokning-behandling/fler-behandlingar/Respiratorbehandling/#section-55769)
*   [Andra sätt att få hjälp med andningen](https://www.1177.se/undersokning-behandling/fler-behandlingar/Respiratorbehandling/#section-109477)
*   [Så mår du efteråt](https://www.1177.se/undersokning-behandling/fler-behandlingar/Respiratorbehandling/#section-10359)
*   [Komplikationer](https://www.1177.se/undersokning-behandling/fler-behandlingar/Respiratorbehandling/#section-109486)
*   [Rehabilitering efter behandling med respirator](https://www.1177.se/undersokning-behandling/fler-behandlingar/Respiratorbehandling/#section-109487)
*   [Du kan behöva bearbeta det som hänt](https://www.1177.se/undersokning-behandling/fler-behandlingar/Respiratorbehandling/#section-10360)
*   [Att vara närstående](https://www.1177.se/undersokning-behandling/fler-behandlingar/Respiratorbehandling/#section-10361)
*   [När är behandlingen olämplig?](https://www.1177.se/undersokning-behandling/fler-behandlingar/Respiratorbehandling/#section-109488)
*   [Påverka och delta i din vård](https://www.1177.se/undersokning-behandling/fler-behandlingar/Respiratorbehandling/#section-186015)