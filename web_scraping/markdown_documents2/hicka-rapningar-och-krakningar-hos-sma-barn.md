[Att sköta ett nyfött barn](https://www.1177.se/barn--gravid/att-skota-ett-nyfott-barn/)

Det är vanligt att barn upp till ett år hickar eller kräks i samband med att de äter. Det är inte skadligt och brukar avta när barnet blir äldre. Här får du råd om vad du kan göra om barnet hickar och kräks, och råd om hur du kan få barnet att rapa.

![Image 1: Litet barn som ligger på mage och har kräkts lite.](https://www.1177.se/globalassets/1177/nationell/media/fotografier/barn-och-gravid/att-ta-hand-om-barn/praktiska-rad/bebis_12.jpg?saved=2024-12-20+11:38)

Det är vanligt att små barn kräks i samband med att de äter eller direkt efter. De kan också kräkas när de rapar.

Hicka
-----

Hicka
-----

Barn kan ibland hicka i samband med att de äter. Det beror förmodligen på att den stora andningsmuskeln i bröstkorgen dras samman när mat passerar genom matstrupen.

Barn mår inte dåligt av hickan och den brukar sluta av sig själv när de blir äldre. Barn kan hicka redan under graviditeten när de är i magen.

När barnet har hicka kan det hjälpa att amma eller flaskmata lite. Barn som kan dricka i mugg eller glas själv kan få lite vatten.

Rapningar
---------

Rapningar
---------

![Image 2: Mamma med en bebis i famnen.](https://www.1177.se/globalassets/1177/nationell/media/fotografier/barn-och-gravid/vaxa-och-utvecklas/0-1-ar/bebis-1.jpg?saved=2025-02-25+02:59&preset=low-res)

För att försöka få barnet att rapa kan du hålla upp barnet med kroppen mot dig och låta hens ansikte vila mot din skuldra.

När barn äter sväljer de luft. Den kan spänna och göra ont i magen.

För att barn som ammar inte ska få i sig mycket luft kan du ändra ställningen för hur barnet ligger i din famn. Lägg barnet med magen mot din kropp.

Matar du med flaska kan du pröva en flaska med luftventil. Håll barnet nära dig när du ger hen mat.

Du kan också göra pauser i matningen för att försöka få barnet att rapa.

### Så kan du få barnet att rapa

Gör så här för att försöka få barnet att rapa:

*   Håll upp barnet med kroppen mot dig och låt hens ansikte vila mot din skuldra.
*   Klappa försiktigt på stjärten och smek barnet över huvudet och ryggen så att hen slappnar av. Många barn rapar då.
*   Rapar inte barnet kan det ibland hjälpa att låta hen ligga på magen. Du kan till exempel lägga barnet på magen i ditt knä. Tänk på att inte lämna barnet ensam när hen ligger på magen.

Pröva en liten stund och se om det hjälper.

En del barn sväljer inte lika mycket när de äter och behöver därför inte rapa. En del barn vill inte rapa.

Kräkningar
----------

Kräkningar
----------

Det är vanligt att små barn kräks i samband med att de äter. De kan också kräkas när de rapar. Då kan det vara praktiskt att ha något att torka med, till exempel en handduk eller hushållspapper.

Kräkningarna kan bero på att den övre magmunnen som finns mellan matstrupen och magsäcken inte är helt färdigutvecklad när barnet föds. Magmunnen sluter inte tätt. Maten rinner därför lätt upp i matstrupen igen. Kräkningarna minskar när barnet blir äldre och har ofta försvunnit helt vid ett års ålder.

Kräkningarna kan också bero på att barnet äter glupskt och sväljer mycket luft. Besvären kan minska om barnet rapar flera gånger under måltiden.

Dessa kräkningar påverkar inte barnets vikt eller hur barnet växer.

Här kan du läsa om [olika anledningar till att barn kräks](https://www.1177.se/barn--gravid/vanliga-besvar-och-sjukdomar-hos-barn/krakningar-hos-barn-0-1-ar/#section-11714).

### Vad kan jag göra själv när barnet kräks?

Här är några råd om vad du kan göra när barnet kräks:

*   Ge barnet mindre mängder mat, men oftare.
*   Få barnet att rapa några gånger under matningen.
*   Låt barnet halvsitta när hen äter, om det är möjligt.
*   Sitt kvar med barnet i ditt knä eller låt barnet sitta kvar i barnstolen en stund efter att hen har ätit färdigt.
*   Låt barnet ta det lugnt efter att hen har ätit.

När och var ska jag söka vård?
------------------------------

När och var ska jag söka vård?
------------------------------

Kontakta [barnavårdcentralen, BVC](https://www.1177.se/hitta-vard/?st=4882057d-56ec-46ba-a7e0-aa81f66c150d&nearby=false&s=distance&g=&lat=&lng=&location=Hela+landet&caretype=Barnav%c3%a5rdscentral&q=), om du har frågor eller undrar över något.

Kontakta [BVC](https://www.1177.se/hitta-vard/?st=4882057d-56ec-46ba-a7e0-aa81f66c150d&nearby=false&s=distance&g=&lat=&lng=&location=Hela+landet&caretype=Barnav%c3%a5rdscentral&q=) eller [en vårdcentral](https://www.1177.se/hitta-vard/?st=1466229b-8a31-4822-b57f-048387ea5b47&nearby=false&s=distance&g=&lat=&lng=&location=Hela+landet&caretype=V%c3%a5rdcentral&q=) om barnet kräks flera gånger och har ett eller flera av dessa besvär:

*   Barnet verkar missnöjd eller får ont när hen kräks.
*   Barnet verkar gå ner i vikt.
*   Barnet kräks väldigt mycket med kraftigt tryck som sprutar.
*   Barnet kräks i samband med att hen har börjat med bröstmjölksersättning, tillskottsnäring, gröt eller välling.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du får hjälp med att bedöma symtom eller hjälp med var du kan söka vård.