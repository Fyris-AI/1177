[Skador på händer och fötter](https://www.1177.se/olyckor--skador/skador-pa-hander-och-fotter/)

Du kan skada fotleden om du till exempel trampar snett eller faller. Det kallas stukning om bara ledbanden runt fotleden skadas, men du kan också bryta fotleden. Oavsett om du har stukat eller brutit fotleden kan det göra ont och bli svullet. Det kan vara svårt att stödja på foten.

Symtom
------

Symtom
------

Du kan ha ett eller flera av följande symtom när du har skadat fotleden:

*   Det gör ont.
*   Det är svullet.
*   Det är svårt att gå och stödja på foten.
*   Det blir blåmärken eller rodnader.

När du bryter fotleden får du ont och svårt att gå och belasta foten. Du kan få ett stort blåmärke över fotleden och bli kraftigt svullen.

### **Ibland är det en stukning**

Skadan behöver inte innebära att du har brutit fotleden. Det kan till exempel handla om en stukning som går över med tiden. En stukning innebär att vävnader i foten har skadats.

När och var ska jag söka vård?
------------------------------

När och var ska jag söka vård?
------------------------------

De allra flesta som har skadat fotleden behöver inte söka vård. Stukningar brukar gå över av sig själv.

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) eller en [jouröppen mottagning](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-jourmottagning-nara-mig/) så snart det går vid följande:

*   Du har mycket ont.
*   Fotleden är kraftigt svullen.
*   Du kan inte stödja på foten.

Detsamma gäller om ett barn har ramlat, har mycket ont och inte vill stödja på foten.

Du kan alltid ringa och få [sjukvårdsrådgivning på telefonnummer 1177](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp att bedöma symtom eller hjälp med var du kan söka vård.

Många mottagningar kan du kontakta genom att [logga in](https://www.1177.se/lankbiblioteket/nationella-lankar/1177---lankar/e-tjanster---behallare/e-tjanster---allman-inloggning/).

Vad kan jag göra själv?
-----------------------

Vad kan jag göra själv?
-----------------------

Det finns flera saker du kan göra själv om du har stukat foten.

### **Håll foten högt**

Det känns ofta skönt att hålla den skadade foten högt. För att dämpa svullnaden bör skadan hållas högre än hjärtat. Du kan lägga dig på golvet och ha foten på en stol eller en stor kudde.

### **Linda fotleden för att förhindra svullnad**

Det är bra om du undviker att stödja på foten.

En elastisk binda hjälper till att stabilisera fotleden. Den gör också att det gör mindre ont.

Det kan vara bra att ha ett förband runt skadan så länge den känns svullen eller gör ont.

Det brukar vara bra att gradvis komma i gång med rörlighet och att stödja på foten efter någon dag. Då minskar svullnaden och det gör mindre ont.

### Se film om hur du lindar foten

Här kan du se en film med instruktioner om hur du lindar en stukad fot.

### Film: Så lindar du en stukad fot

Filmen visar hur du lindar en stukad fot.

Video: //play.mediaflowpro.com/ovp/14/88CC4DMYS7

Filmen visar hur du lindar en stukad fot.

### Is kan lindra

Det kan kännas skönt att kyla ner det skadade området. Det kan du göra genom att lägga is i en plastpåse mellan lagren på den elastiska bindan. Ispåsen bör inte läggas direkt på huden, eftersom kylan kan göra skada.

### **Receptfria läkemedel mot smärta**

Du kan ta [receptfria smärtstillande läkemede](https://www.1177.se/undersokning-behandling/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/)l om du har ont.

### **Träna upp styrkan i fotleden**

Det är bra att träna upp styrkan i fotleden igen när du kan stödja på den utan att det gör så ont. Då kan du börja använda foten som vanligt.

Du kan ibland behöva få hjälp av en fysioterapeut, även kallad sjukgymnast.

### **Barn får inte äta innan behandling**

När barn skadar mellanfoten eller tårna måste de ibland [sövas](https://www.1177.se/undersokning-behandling/operationer/fore-och-efter-operation/narkos/) under behandlingen. Därför är det viktigt att de inte äter något innan. Det beror på att barnet kan kräkas under tiden hen är sövd.

Du kan ge [receptfria smärtstillande läkemedel](https://www.1177.se/behandling--hjalpmedel/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/) som innehåller paracetamol, trots att barnet ska vara fastande.

Vad händer i kroppen?
---------------------

Vad händer i kroppen?
---------------------

En stukning innebär att ledbanden runt fotleden har skadats. Det vanligaste benbrottet är att man bryter den yttre fotknölen, som är den nedersta delen av vadbenet.

### **Barn får andra skador än vuxna**

Några skillnader mellan barn och vuxna:

*   Hos barn är ofta senor och muskelfästen starkare än själva skelettet de fäster i. Därför får barn oftare en skelettskada i situationer där en vuxen skulle få en skada på sena eller muskelfäste.
*   Barn kan få skador där skelettet inte bryts av utan bara böjs. Det beror på att skelettet är mjukare. Dessa skador behandlas som vanliga benbrott.
*   Vissa delar av barns skelett är mjukare och porösare än andra. I dessa delar kan barnet få förskjutningar. Även dessa skador behandlas som vanliga benbrott.
*   Barnets skelett förändras under uppväxten. Det innebär att skador ibland kan rätta till sig av sig själv när kroppen växer.

Läkningen går mycket fortare hos barn än hos vuxna och därför är behandlingstiden kortare.

### **Benbrottet läker**

När benet läker bildas det nytt mjukt ben runt benbrottet. Det ger stabilitet. I början kan det kännas som en hård knöl. Det mjukare benet blir inom ett år till vanlig benvävnad och knölen brukar minska i storlek med tiden.

Läs mer om [skelett och leder](https://www.1177.se/liv--halsa/sa-fungerar-kroppen/skelett-och-leder/).

Undersökningar
--------------

Undersökningar
--------------

Läkaren känner på fotleden för att undersöka den. Det hjälper läkaren att avgöra om det är om en stukning eller om skelettet har skadats. Det kan göra ont.

Om läkaren misstänker att skelettet är skadat görs en [röntgenundersökning](https://www.1177.se/behandling--hjalpmedel/undersokningar-och-provtagning/bildundersokningar-och-rontgen/skelettrontgen/). Det brukar inte göra ont.

Som förälder eller närstående kan du vara med under hela undersökningen. Men du måste ha ett skyddande förkläde eller gå ut ur rummet när röntgenbilderna tas.

Behandling
----------

Behandling
----------

Behandlingen av en skadad fotled kan variera och beror på var skadan är och hur skadat benet är. En stukning går oftast över av sig själv.

### **När du har brutit fotleden**

Det kan räcka med en elastisk binda eller en plastskena som stöd om det är ett litet benbrott. Då kan det läka i rätt läge. Men de flesta behöver ha [gips](https://www.1177.se/undersokning-behandling/fler-behandlingar/att-bli-gipsad/).

### **Ibland behövs en operation**

En del behöver [opereras](https://www.1177.se/undersokning-behandling/operationer/fore-och-efter-operation/) för att det skadade benet ska kunna läggas till rätta. En sådan operation brukar göras inom någon vecka. Det vanligaste är att vara [sövd](https://www.1177.se/undersokning-behandling/operationer/fore-och-efter-operation/narkos/) vid operationen. Det gäller både barn och vuxna.

Det finns olika metoder att fixera benbitarna med under operationen. Det vanligaste är att vuxna får en metallplatta och skruvar inopererade. Barn får oftast metallstift. Efter operationen får man gips.

### **Efter operationen**

Den första tiden efter operation kan du ha ont och behöva ta [smärtstillande läkemedel](https://www.1177.se/undersokning-behandling/behandling-med-lakemedel/lakemedel-utifran-diagnos/receptfria-lakemedel-vid-tillfallig-smarta---vad-ska-jag-valja/). Du kan få recept på smärtstillande läkemedel av läkaren.

Det kan lindra smärtan att hålla foten högt det första dygnet efter operationen.

Du kan behöva röntgas efter någon vecka för att läkaren ska kunna se att benbrottet läker i rätt läge.

Vuxna brukar ha gips i sex veckor oavsett om man har blivit opererad eller inte. För barn kan gipstiden vara kortare. Om barnet har fått metallstift inopererade brukar dessa tas bort när gipset tas bort.

### **Viktigt att träna efteråt**

Efter att gipset tas bort är det bra att börja stödja på foten så snart det går och träna upp styrkan och rörligheten. Det är bra att träffa en fysioterapeut tidigt för att få tips på bra träning.

Barn behöver oftast inte någon fysioterapi. Men det kan ta någon vecka innan de törs stödja på foten helt, och ytterligare några veckor innan de får vara med på idrottslektioner eller delta i andra fysiska aktiviteter.

### **Komplikationer**

De allra flesta blir bra med hjälp av träning och fysioterapi. Men en del har kvar besvär under en längre tid.

Du kan få kryckor på vårdcentralen
----------------------------------

Du kan få kryckor på vårdcentralen
----------------------------------

Du kan vanligtvis få kryckor på [vårdcentralen](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/). När du inte längre behöver gå med kryckorna ska de lämnas tillbaka på närmaste vårdcentral.

Barn som är yngre än sex år kan för det mesta inte balansera med kryckor. De kan eventuellt behöva använda en rullator eller rullstol i stället. Den finns att hämta på [hjälpmedelscentralen](https://www.1177.se/undersokning-behandling/hjalpmedel/) efter remiss från en läkare.

Hur kan jag minska risken för benbrott?
---------------------------------------

Hur kan jag minska risken för benbrott?
---------------------------------------

Det är svårt att förebygga skador på fotleden som inträffar när barn leker eller när du är fysiskt aktiv. På vintern kan det vara bra att använda broddar till skorna för att undvika att halka.

Träna gärna upp musklerna runt fotleden om du brukar stuka foten ofta.

Läs mer om [barnsäkerhet](https://www.1177.se/barn--gravid/att-ta-hand-om-barn/barnsakerhet/) på 1177.se.

### **Fysisk aktivitet och bra kost kan ge starkare skelett**

Du kan förebygga benbrott genom att hålla ditt skelett starkt genom hela livet. Det gör du till exempel genom att röra på dig regelbundet, gärna utomhus. Du behöver också äta hälsosam kost. Det här är viktigt oavsett din ålder.

Att undvika [rökning](https://www.1177.se/liv--halsa/tobak-och-alkohol/tobak/rokning-och-snusning/) och [alkohol](https://www.1177.se/sjukdomar--besvar/beroende-och-skadligt-bruk/alkoholberoende/) bidrar också till ett starkare skelett.

Hitta på sidan
--------------

*   [Symtom](https://www.1177.se/olyckor--skador/skador-pa-hander-och-fotter/skador-pa-fotleden/#section-12160)
*   [När och var ska jag söka vård?](https://www.1177.se/olyckor--skador/skador-pa-hander-och-fotter/skador-pa-fotleden/#section-12161)
*   [Vad kan jag göra själv?](https://www.1177.se/olyckor--skador/skador-pa-hander-och-fotter/skador-pa-fotleden/#section-119820)
*   [Vad händer i kroppen?](https://www.1177.se/olyckor--skador/skador-pa-hander-och-fotter/skador-pa-fotleden/#section-12165)
*   [Undersökningar](https://www.1177.se/olyckor--skador/skador-pa-hander-och-fotter/skador-pa-fotleden/#section-12163)
*   [Behandling](https://www.1177.se/olyckor--skador/skador-pa-hander-och-fotter/skador-pa-fotleden/#section-12164)
*   [Du kan få kryckor på vårdcentralen](https://www.1177.se/olyckor--skador/skador-pa-hander-och-fotter/skador-pa-fotleden/#section-119802)
*   [Hur kan jag minska risken för benbrott?](https://www.1177.se/olyckor--skador/skador-pa-hander-och-fotter/skador-pa-fotleden/#section-119803)
*   [Påverka och delta i din vård](https://www.1177.se/olyckor--skador/skador-pa-hander-och-fotter/skador-pa-fotleden/#section-119804)

### [Benbrott i fot och tår](https://www.1177.se/olyckor--skador/skador-pa-hander-och-fotter/benbrott-i-fot-och-tar/)

Du kan bryta ett ben i foten om du till exempel faller eller råkar tappa något tungt på den. En bruten tå brukar oftast läka av sig själv, medan andra skador kan kräva gips eller operation.

### [Så fungerar skelett och leder](https://www.1177.se/liv--halsa/sa-fungerar-kroppen/skelett-och-leder/)

Skelettet håller oss upprätta, skyddar våra inre organ och är fäste för musklerna. Skelettets ben hålls ihop med leder. I lederna kan benen röra sig mot varandra. Det gör att hela kroppen kan röra sig.

### [Röntgen](https://www.1177.se/undersokning-behandling/undersokningar-och-provtagning/bildundersokningar-och-rontgen/rontgen/)

Med röntgen går det att ta bilder av kroppens organ och skelett. Undersökningen görs med hjälp av en röntgenapparat. En röntgenapparat är en kamera som tar bilder med hjälp av röntgenstrålar.

### [Att bli gipsad](https://www.1177.se/undersokning-behandling/fler-behandlingar/att-bli-gipsad/)

Du kan bli gipsad när någon del av kroppen behöver hållas helt stilla för att kunna läka efter en skada. Det vanligaste är att du brutit ett ben eller en arm, men det finns också andra skador som kan behöva gipsas.