[Före en behandling eller undersökning](https://www.1177.se/undersokning-behandling/innan-en-behandling-eller-undersokning/)

En central venkateter är en tunn plastslang som förs in i ett blodkärl på halsen eller under nyckelbenet. Genom slangen kan du få behandling och lämna prover ofta, utan att behöva bli stucken i armen eller på händerna. Venkatetern tas bort när du inte behöver den längre.

En central venkateter kallas också CVK. Det finns olika typer av CVK. Vid kortare behandling får du en så kallad korttids-CVK. Den kan du ha en till två månader. En långtids-CVK opereras fast och den kan du ha i ett år eller längre.

En annan typ av CVK kallas [perifert inlagd central venkateter eller PICC](https://www.1177.se/undersokning-behandling/innan-en-behandling-eller-undersokning/perifert-inlagd-central-venkateter---picc/). Det är en tunn plastslang som förs in i ett av kroppens större blodkärl via ett mindre kärl på överarmen.

[Subkutan venport](https://www.1177.se/undersokning-behandling/innan-en-behandling-eller-undersokning/subkutan-venport/) är en dosa med en slang som opereras in under huden.

Förberedelser
-------------

Förberedelser
-------------

Du behöver förbereda dig innan du får en central venkateter. Hur du ska förbereda dig beror på om du ska få en korttids-CVK eller en långtids-CVK. Förberedelserna minskar risken för infektion.

### Förberedelser om du ska få en korttids-CVK

Det räcker med att du duschar med tvål och vatten, och tvättar håret med vanligt schampo före ingreppet. Du får rena patientkläder på sjukhuset.

### Förberedelser om du ska få en långtids-CVK

Du får information från mottagningen om vilken typ av tvål eller bakteriedödande medel du ska använda. Du kan köpa detta själv på ett apotek. Följ instruktionerna på förpackningen.

Så här förbereder du dig kvällen före du ska få en långtids-CVK:

1.  Duscha och tvätta dig med den speciella tvålen och vatten för att tvätta bort bakterier. Du kan också använda bakteriedödande medel.
2.  Tvätta håret med bakteriedödande medel och vatten.
3.  Använd en ren handduk till kroppen och håret.
4.  Ta på dig rena kläder.
5.  Bädda din säng med rena lakan innan du lägger dig.

Så här förbereder du dig samma morgon som du ska få CVK:n inlagd:

1.  Duscha och tvätta dig med den speciella tvålen och vatten, eller använd det bakteriedödande medlet.
2.  Tvätta håret med bakteriedödande medel och vatten.
3.  Använd en ren handduk till kroppen och håret.
4.  Ta på dig rena kläder. Du som är inlagd på sjukhus tar på dig särskilda kläder efter sista duschen.

### Du behöver fasta

Du får inte äta, dricka, röka eller snusa innan du ska få en central venkateter. Det varierar hur lång tid du behöver avstå från mat och dryck. Du får instruktioner från mottagningen där du ska göra CVK-inläggningen.

### Du kan få läkemedel

På mottagningen kan du få en smärtstillande tablett före ingreppet, så att du har mindre ont efteråt.

Det är vanligt att känna oro inför att få en CVK inlagd. Då kan du få en avslappnande och lugnande tablett.

En del kan också behöva få [antibiotika](https://www.1177.se/undersokning-behandling/behandling-med-lakemedel/lakemedel-utifran-diagnos/antibiotika/) innan. Det behövs oftast inte eftersom risken för infektion är mycket låg.

Så går det till när du får en CVK
---------------------------------

Så går det till när du får en CVK
---------------------------------

Du får vara på ett sjukhus när den centrala venkatetern ska sättas på plats. Det kan vara på en operationsavdelning eller en mottagning. Ingreppet brukar ta mindre än en timme.

### EKG och hudsprit

Du får ligga ner på en brits som rullas in i operationssalen. Först [kopplas en EKG-apparat](https://www.1177.se/undersokning-behandling/undersokningar-och-provtagning/provtagning-och-matningar/matningar/ekg/) med tio elektroder till din hud. EKG mäter hjärtats rytm och aktivitet. Du får också en klämma på fingret som mäter syresättningen i blodet. En sjuksköterska tvättar området på huden där den centrala venkatetern ska läggas in. Då används hudsprit som kan kännas kallt på huden. För att skydda det tvättade området täcks du med operationsdukar.

### Du får lokalbedövning och läkemedel

Du får [lokalbedövning i huden](https://www.1177.se/undersokning-behandling/behandling-med-lakemedel/behandlingar-med-lakemedel/lokalbedovning/) där slangen ska föras in. Det kan svida och sticka i huden när du får bedövningen, men det går över efter en liten stund. Du kan också få lugnande och smärtstillande läkemedel i samband med inläggningen av katetern. Efter att bedövningen har börjat verka gör det inte ont, men du kan ibland känna beröring mot huden.

### Katetetern förs in i blodkärlet

Läkaren gör ett stick i huden in i blodkärlet. Sedan för läkaren in katetern i kärlet. Katetern är en tunn, böjlig slang. Därefter får du ett genomskinligt CVK-förband.

En sjuksköterska finns med under hela operationen och kontrollerar att du mår bra och inte har ont.

### Barn sövs oftast

Barn som ska få en CVK [sövs](https://www.1177.se/undersokning-behandling/operationer/fore-och-efter-operation/nar-barn-ska-opereras/) oftast före inläggningen. En förälder eller annan närstående får alltid följa med in i operationssalen och vara med tills barnet somnar.

Hur mår jag efteråt?
--------------------

Hur mår jag efteråt?
--------------------

Du ligger kvar på britsen efter att den centrala venkatetern har lagts in. Sedan rullas du ut från operationssalen. Du får oftast komma tillbaka till avdelningen direkt efteråt. Ibland kan du få stanna en stund på uppvakningsavdelningen. Där kontrolleras insticksstället, din puls, andning och ditt blodtryck.

Du får göra en kontrollröntgen för att läkaren vill se att slangen ligger på rätt ställe i kärlet. Röntgen kan göras innan du kommer till uppvakningsavdelningen eller innan du åker hem.

Efter ingreppet kan du äta och dricka som vanligt. Du kan oftast åka hem samma dag. Men du bör inte köra bil eller åka kollektivtrafik hem, utan låta någon annan köra dig.

De första dagarna efter inläggningen kan du känna ett visst obehag från CVK:n, men det brukar försvinna.

Att ha en CVK
-------------

Att ha en CVK
-------------

Du får instruktioner från avdelningen om hur du ska sköta din CVK.

### Byt förband varje vecka

Förbandet som sitter på den centrala venkatetern behöver bytas när det börjar lossna från huden.  Det kan till exempel vara på grund av att du svettas eller blöder. Oftast räcker det med att byta förbandet en gång per vecka. Det kan du få hjälp med på en vårdcentral eller på sjukhuset.

### Långtids-CVK

En långtids-CVK växer fast på ungefär fyra veckor. Då tas stygnen bort. Stygnen kan också lossna av sig själva. Efter det behöver du inget förband längre, inte ens när du duschar. Tala med personalen på avdelningen om du har frågor kring att bada.

### Korttids-CVK

Du som har en korttids-CVK ska låta stygnen sitta kvar så länge som katetern finns kvar. Täck CVK:n med ett extra förband när du duschar.

### Kontrollera din CVK varje dag

Det är bra om du själv kan titta till CVK:n och huden runt slangen dagligen.

Kontakta vården om du får komplikationer
----------------------------------------

Kontakta vården om du får komplikationer
----------------------------------------

Ibland kan det uppstå komplikationer om du har en central venkatetern, men det är ovanligt. Det kan till exempel vara infektioner eller en blodpropp.

### När och var ska jag söka vård?

Du ska alltid kontakta vården om något av följande händer:

*   Du får feber eller känner dig sjuk.
*   Du blir svullen eller röd där CVK:n sitter.
*   Du får svårt att andas eller får ont i bröstet.
*   Du får ont när CVK:n används.
*   Du blir svullen på halsen eller i armen, speciellt på den sidan där CVK:n är inlagd.

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om du har några frågor eller problem med CVK:n.

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/nar-du-ringer-1177/). Då kan du få hjälp med att bedöma symtom eller hjälp med var du kan söka vård.

Du kan [söka vård](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) på vilken vårdcentral du vill i hela landet. Du har också möjlighet att få en fast läkarkontakt på vårdcentralen.

*   [När barn ska opereras](https://www.1177.se/undersokning-behandling/operationer/fore-och-efter-operation/nar-barn-ska-opereras/)
*   [Inflammation och infektion](https://www.1177.se/sjukdomar--besvar/infektioner/infektion-och-inflammation/)
*   [Subkutan venport](https://www.1177.se/undersokning-behandling/innan-en-behandling-eller-undersokning/subkutan-venport/)
*   [Perifert inlagd central venkateter - PICC-line](https://www.1177.se/undersokning-behandling/innan-en-behandling-eller-undersokning/perifert-inlagd-central-venkateter---picc/)

Hitta på sidan
--------------

*   [Förberedelser](https://www.1177.se/undersokning-behandling/innan-en-behandling-eller-undersokning/central-venkateter/#section-10395)
*   [Så går det till när du får en CVK](https://www.1177.se/undersokning-behandling/innan-en-behandling-eller-undersokning/central-venkateter/#section-105087)
*   [Hur mår jag efteråt?](https://www.1177.se/undersokning-behandling/innan-en-behandling-eller-undersokning/central-venkateter/#section-10396)
*   [Att ha en CVK](https://www.1177.se/undersokning-behandling/innan-en-behandling-eller-undersokning/central-venkateter/#section-105088)
*   [Kontakta vården om du får komplikationer](https://www.1177.se/undersokning-behandling/innan-en-behandling-eller-undersokning/central-venkateter/#section-10397)
*   [Påverka och delta i din vård](https://www.1177.se/undersokning-behandling/innan-en-behandling-eller-undersokning/central-venkateter/#section-105090)