[Hud, hår och naglar](https://www.1177.se/sjukdomar--besvar/hud-har-och-naglar/)

Alla människor svettas. Det är kroppen sätt att kyla ner sig och hålla rätt kroppstemperatur. Men en del svettas så mycket att det känns jobbigt i vardagslivet. Det kallas för överdriven svettning.

Det finns ingen gräns för vad som är överdriven svettning. Det som avgör är hur du själv upplever svettningarna.

Överdriven svettning är vanligast i armhålarna, i handflatorna och på fotsulorna. Det kan också förekomma på andra delar på kroppen, till exempel ansiktet, underlivet och ljumskarna.

Överdriven svettning kallas också hyperhidros.

Symtom
------

Symtom
------

Överdriven svettning kan ge olika besvär.

Här är några exempel:

*   Du tycker att du ofta luktar svett.
*   Du tycker att det är svårt att ta andra människor i hand.
*   Du har svårt att hålla i till exempel papper och annat material på grund av handsvett.
*   Du får hudbesvär eller infektioner i huden på grund av svettningarna.

Vad kan jag göra själv?
-----------------------

Vad kan jag göra själv?
-----------------------

Här följer några råd om vad du kan göra själv.

### Var noga med hygienen

Var noga med hygienen om du tycker att din svett luktar. Svett luktar nästan ingenting förrän den kommer i kontakt med bakterier. Tvätta dig gärna med en mild tvål som inte torkar ut huden.

Du kan prova att raka bort håret i armhålorna om du besväras av svettlukt därifrån. Då blir det mindre yta för bakterierna att växa på.

### Antiperspirant och deodorant brukar hjälpa

Använd produkter som är både deodorant och antiperspirant om du har överdriven svettning. Du kan fråga om råd på ett apotek. Antiperspirant finns både som roll on och som våtservetter.

Enbart deodorant döljer lukt med hjälp av parfymer. Antiperspiranter minskar svettningen. Det finns antiperspiranter med extra stark effekt på apotek.

Antiperspiranter och deodoranter med vatten irriterar huden mindre än de som innehåller alkohol och parfym, men de torkar långsammare. Prova utan parfym och alkohol om huden blir torr och kliar eller om du får eksem.

### Om du svettas mycket om händerna

Du kan använda en antiperspirant om du svettas mycket om händerna. De flesta är framför allt gjorda för att användas i armhålan, men du kan även använda den på händerna. Använd antiperspiranten efter att du har tvättat händerna.

### Det här kan du göra om du har fotsvett

Du kan pröva följande om du har fotsvett:

*   Använd strumpor av naturmaterial som silke, bambu eller hög andel bomull. Undvik syntetmaterial, eftersom det lätt blir fuktigt.
*   Ha flera par skor så att du kan byta. Skinnskor är bättre än täta gymnastikskor eller gummistövlar. 
*   Torka skor du har använt ordentligt innan du tar på dig dem igen. Du kan till exempel lägga tidningspapper i skorna. Det finns elektriska skotorkar som du kan lägga in i skorna för att de ska bli ordentligt torra. Det finns också speciella skoinlägg som kan ta bort eventuell lukt från skorna.
*   Använda en antiperspirant på fötterna. Du kan ha samma typ av produkt som används i armhålorna. Men området under armarna är känsligt. Köp därför två produkter så att bakterier och svamp som kan finnas på fötterna inte förs över till armhålorna.

När och var ska jag söka vård?
------------------------------

När och var ska jag söka vård?
------------------------------

Kontakta en [vårdcentral](https://www.1177.se/lankbiblioteket/nationella-lankar/1177---lankar/hitta-vard---forinstallda-sok/hitta-vardcentral-nara-mig/) om du har något av följande besvär:

*   Du svettas så mycket att det stör dig i ditt vardagsliv, och antiperspiranter inte hjälper.
*   Du har kraftiga svettningar och är trött, går ner i vikt, har hjärtklappning, långvarig feber eller svettas på natten.

Vänta tills det blir vardag, om det är helg. Många mottagningar kan du kontakta genom att [logga in](https://www.1177.se/lankbiblioteket/jonkoping/e-tjanster/logga-in-pa-e-tjansterna/).

Ring telefonnummer 1177 om du vill ha [sjukvårdsrådgivning](https://www.1177.se/om-1177/nar-du-ringer-1177/). Då får du hjälp att bedöma dina symtom och råd om vad du kan göra själv.

Undersökningar
--------------

Undersökningar
--------------

På vårdcentralen får du berätta om dina besvär och hur du mår i övrigt.

Du får träffa en läkare som gör en [kroppsundersökning](https://www.1177.se/undersokning-behandling/undersokningar-och-provtagning/kroppsundersokningar/kroppsundersokning/). Du kan också få [lämna blodprover](https://www.1177.se/undersokning-behandling/undersokningar-och-provtagning/provtagning-och-matningar/blodprov/att-lamna-blodprov/).

Du kan behöva få en [remiss](https://www.1177.se/sa-fungerar-varden/att-valja-vardmottagning/remiss/) till en hudläkare om du har mycket svåra besvär.

Behandling
----------

Behandling
----------

Du kan få [sprutor med den verksamma substansen botulinumtoxin](https://www.1177.se/undersokning-behandling/behandling-med-lakemedel/behandlingar-med-lakemedel/behandling-med-botulinumtoxin/) om du har stora besvär och inget annat hjälper. Botulinumtoxin är ett ämne som blockerar nervimpulserna som går till svettkörtlarna. Det gör att du svettas mindre. Botulinumtoxin finns till exempel i läkemedlet Botox. Man brukar behöva få behandling cirka en gång i halvåret.

### Läkemedel

Så kallade antikolinerga läkemedel kan minska svettningar. Läkemedlen kan däremot ge biverkningar som kan vara besvärliga, till exempel [muntorrhet](https://www.1177.se/sjukdomar--besvar/mun-och-tander/mun-lappar-och-tunga/muntorrhet/).

Varför svettas man?
-------------------

Varför svettas man?
-------------------

Alla människor svettas, både vuxna och barn. När du svettas kyler kroppen ner sig för att behålla rätt temperatur.

### Svetten från vissa körtlar får en särskild lukt

[Svettkörtlar](https://www.1177.se/liv--halsa/sa-fungerar-kroppen/huden/#section-85979) finns överallt på kroppen, men är vanligast i handflatorna och fotsulorna.

Det finns en speciell sorts svettkörtlar i armhålorna, runt könsorganen, på bröstvårtorna och intill ändtarmens öppning. Dessa svettkörtlar utsöndrar mjölksyra och urinämne. Därför får svetten en särskild lukt när den hamnar på huden.

Olika personers svett kan lukta på olika sätt. Din egen svett kan också lukta på olika sätt vid olika tillfällen.

### Ibland svettas du mer

Det kan finnas flera orsaker till att du ibland svettas mer än du brukar. Det kan till exempel bero på följande:

*   Du anstränger dig fysiskt eller blir varm av någon annan orsak.
*   Du vistas i varmt klimat.
*   Du har en infektion, till exempel en förkylning. Då svettas du för att de områden som styr temperatur och svettning tillfälligt är påverkade. Du kan få svettningar som kommer och försvinner, även om du inte har feber. Svettningarna kan pågå i flera veckor.
*   Du är stressad eller orolig. Då ökar svettningen i handflatorna och fotsulorna.
*   Du kan svettas mer om du är vältränad än om du är otränad. Den som är vältränad svettas mest på överkroppen.
*   Du kan svettas extra mycket i ansiktet när du äter starkt kryddad mat.

### Hur mycket svettas man varje dag?

Det vanligaste är att svettas ungefär en halv liter vätska varje dag. Svettningen styrs av det så kallade sympatiska nervsystemet. Det sympatiska nervsystemet tillhör den del av kroppens nervsystem som du inte kan kontrollera med viljan.

### Barn och svettning

Även barn svettas. Olika barn kan svettas olika mycket även om de är lika påklädda och befinner sig i samma miljö. En del barn svettas mycket när de är under ett år, särskilt på huvudet. Det är vanligt och går över.

Unga som är i puberteten börjar svettas mer och svetten får en tydlig lukt. En del kan tycka att svettningarna är besvärliga. Du kan läsa mer om [svettning under puberteten på UMO.se](https://www.umo.se/Kroppen/Svettas/).

Vad beror överdriven svettning på?
----------------------------------

Vad beror överdriven svettning på?
----------------------------------

Det finns flera olika orsaker till överdriven svettning.

### Svettkörtlarna kan vara överaktiva – primär hyperhidros

Den vanligaste orsaken till överdriven svettning är att svettkörtlarna är mycket aktiva. Det kallas att de är överaktiva, och innebär att svettkörtlarna tillverkar mer svett. Då svettas du mest på handflatorna, på fotsulorna eller i armhålorna. Det är även vanligt att svettas från andra ställen, till exempel ansiktet, ljumskarna eller underlivet. Du kan svettas mer i perioder, så kallade skov.

Orsaken till överaktiva svettkörtlar är inte känd. En teori är att aktiviteten av någon anledning ökar i de delar av hjärnan som styr svettningen. Då börjar du svettas mer.

Huden blir kall och blöt när du svettas mycket. Det kan i sin tur öka aktiviteten i den delen av nervsystemet som är känslig för stress, och göra att du svettas ännu mer.

Psykisk stress kan öka besvären, men det brukar inte vara orsaken till att svettkörtlarna är överaktiva. Tvärtom kan den överdrivna svettningen ofta göra att du mår psykiskt dåligt.

Det är ganska vanligt att personer med primär hyperhidros har någon nära släkting med samma typ av besvär.

### Andra orsaker till överdriven svettning – sekundär hyperhidros

Överdriven svettning kan också bero på olika sjukdomar eller hormonförändringar i kroppen. Då är det vanligt att svettas mer över hela kroppen. Den överdrivna svettningen kallas då för sekundär hyperhidros.

Det kan till exempel bero på något av följande:

*   [obesitas, även kallad övervikt](https://www.1177.se/sjukdomar--besvar/hormoner/obesitas--fetma-och-overvikt/obesitas--fetma-och-overvikt-hos-vuxna/)
*   att du [dricker mycket alkohol](https://www.1177.se/liv--halsa/tobak-och-alkohol/alkohol/sa-paverkas-kroppen-av-alkohol/)
*   [diabetes](https://www.1177.se/sjukdomar--besvar/diabetes/)
*   [klimakteriebesvär](https://www.1177.se/sjukdomar--besvar/hormoner/klimakteriebesvar/)
*   [biverkningar av något läkemedel](https://www.1177.se/undersokning-behandling/behandling-med-lakemedel/rad-om-lakemedel/nar-du-tar-lakemedel/)
*   [oro](https://www.1177.se/liv--halsa/psykisk-halsa/att-vara-orolig/) och [ångest](https://www.1177.se/sjukdomar--besvar/psykiska-sjukdomar-och-besvar/angest/angest--starka-kanslor-av-oro/).

*   [Hyperhidrosföreningen](https://www.1177.se/lankbiblioteket/nationella-lankar/h/hyperhidrosforeningen/)

Hitta på sidan
--------------

*   [Symtom](https://www.1177.se/sjukdomar--besvar/hud-har-och-naglar/overdriven-svettning/#section-13545)
*   [Vad kan jag göra själv?](https://www.1177.se/sjukdomar--besvar/hud-har-och-naglar/overdriven-svettning/#section-13547)
*   [När och var ska jag söka vård?](https://www.1177.se/sjukdomar--besvar/hud-har-och-naglar/overdriven-svettning/#section-13546)
*   [Undersökningar](https://www.1177.se/sjukdomar--besvar/hud-har-och-naglar/overdriven-svettning/#section-13548)
*   [Behandling](https://www.1177.se/sjukdomar--besvar/hud-har-och-naglar/overdriven-svettning/#section-13549)
*   [Varför svettas man?](https://www.1177.se/sjukdomar--besvar/hud-har-och-naglar/overdriven-svettning/#section-13550)
*   [Vad beror överdriven svettning på?](https://www.1177.se/sjukdomar--besvar/hud-har-och-naglar/overdriven-svettning/#section-13551)
*   [Påverka och delta i din vård](https://www.1177.se/sjukdomar--besvar/hud-har-och-naglar/overdriven-svettning/#section-147035)

### [Så fungerar hud, naglar och hår](https://www.1177.se/liv--halsa/sa-fungerar-kroppen/huden/)

Huden skyddar våra kroppar mot bakterier, virus och mot solens skadliga strålning. Huden hjälper oss också att hålla kroppstemperaturen på en lagom nivå. Huden lagrar också fett och vätska och hindrar kroppen från att torka ut.

### [När du loggar in på 1177](https://www.1177.se/om-1177/nar-du-loggar-in-pa-1177.se/)

Med e-tjänsterna på 1177.se kan du se personlig vårdinformation och kontakta vården på ett säkert sätt. Här kan du läsa mer om de olika e-tjänsterna.