[Fysisk aktivitet och träning](https://www.1177.se/liv--halsa/fysisk-aktivitet-och-traning/)

Det är särskilt viktigt att röra sig som barn, eftersom det är då skelettet och musklerna byggs upp. Det är också bra för kroppen och hjärnan på olika sätt. Att röra på sig minskar också risken för sjukdomar senare i livet, som till exempel diabetes och obesitas.

![Image 1](https://www.1177.se/globalassets/1177/nationell/media/fotografier/barn-och-gravid/vaxa-och-utvecklas/4-18-ar/studsmatta1.jpg?saved=2025-02-14+04:08)

Barn behöver röra på sig varje dag för att må bra.

Barns behov av rörelse i olika åldrar
-------------------------------------

Barns behov av rörelse i olika åldrar
-------------------------------------

Folkhälsomyndigheten har tagit fram rekommendationer för hur mycket man behöver röra sig. Råden nedan gäller för barn och unga i Sverige.

### Barn i åldern 0-5 år

I den här åldern bör barn röra sig på olika sätt flera gånger varje dag. De rör sig mest genom att leka. De kryper, går, springer och hoppar.

Låt inte barnet sitta för långa stunder i exempelvis barnvagn eller barnstol. Avbryt för lek och rörelse.

### Barn och unga mellan 6-17 år

Barn som är mellan 6 och 17 år behöver röra sig i genomsnitt minst 60 minuter om dagen. Det ska vara sådant som gör att pulsen höjs och att de blir lite andfådda. Det kan till exempel vara att cykla till skolan eller att leka på rasterna.

#### Bli svettig tre gånger i veckan

I den här åldern behöver barn också röra sig mer intensivt minst tre dagar i veckan. Det behöver vara aktiviteter som gör att de blir andfådda och svettiga och att musklerna och skelettet stärks.

Exempel på aktiviteter kan till exempel vara att träna någon idrott, dansa, leka mer intensivt utomhus eller spela fotboll med kompisarna. Det måste inte handla om tävling och prestation, utan om att hitta glädje i att röra sig.

#### Styrketräning

Barn behöver träna sina muskler. Styrketräning kan vara exempelvis armhävningar eller att träna på gym. Barnet behöver få en instruktion innan hen börjar träna själv på ett gym.

#### Barn som inte kan röra sig så mycket

En del barn och ungdomar kan inte röra sig så mycket på grund av till exempel en kronisk sjukdom eller funktionsnedsättning. Det är bra om de är så aktiva de kan, utifrån sina förutsättningar. Lite rörelse är bättre än ingen.

### Läs mer om barns utveckling i olika åldrar

[Här](https://www.1177.se/barn--gravid/sa-vaxer-och-utvecklas-barn/barnets-utveckling/) kan du läsa mer om hur barn rör sig och utvecklas i olika åldrar.

Varför behöver barn röra på sig?
--------------------------------

Varför behöver barn röra på sig?
--------------------------------

Det är viktigt att röra sig regelbundet. Det är extra viktigt för barn, eftersom de växer och utvecklas. Barnets skelett och muskler byggs upp och förmågan att röra och använda kroppen utvecklas. Det är också i barndomen du kan få med dig vanor för resten av livet.

### Rörelse är bra för kroppen på många sätt

Det här är exempel på vad som händer i kroppen när man rör på sig:

*   Koncentrationen blir bättre. Det är viktigt för att tänka och orka med i skolan.
*   Hjärnan fungerar bättre. Det är till exempel lättare att lära sig saker.
*   Man sover bättre.
*   Konditionen blir bättre. Man orkar mer.
*   Skelettet och musklerna blir starkare.
*   Man mår bättre psykiskt, till exempel känner sig mindre ledsen, har mindre jobbiga tankar, trivs bättre i skolan och har bättre självkänsla.

### Rörelse minskar risken för sjukdomar

Forskning visar att barn som rör sig tillräckligt har mindre risk för att få sjukdomar när de är vuxna, som [diabetes](https://www.1177.se/sjukdomar--besvar/diabetes/diabetes-typ-2/) och [obesitas](https://www.1177.se/sjukdomar--besvar/hormoner/obesitas--fetma-och-overvikt/).

Viktigt att inte sitta stilla långa stunder
-------------------------------------------

Viktigt att inte sitta stilla långa stunder
-------------------------------------------

Många barn sitter stilla framför en skärm många timmar varje dag. Det kan leda till sämre hälsa, som till exempel övervikt och obesitas. Det kan också leda till sämre kondition och mindre sömn.

Allt fler barn och unga får ont i nacke och rygg på grund av mobiler och surfplattor.

### Viktigt att ta pauser för rörelse

Det är viktigt att inte sitta stilla för långa stunder. Uppmuntra barnet till att ta en paus för att röra sig. Det går att använda datorer, surfplattor och mobiltelefoner för att röra sig. Det finns bland annat spel, program, appar och lekar där man rör på sig.

### Rekommendationer för skärmtid

Folkhälsomyndigheten har tagit fram följande rekommendationer för skärmtid hos barn:

*   Barn under två år bör inte ha någon tid framför skärmen alls.
*   Barn mellan 2 och 5 år bör inte använda skärm mer än en timme om dagen.
*   Barn mellan 6 och 12 år bör inte använda skärm mer än 1 till 2 timmar om dagen.
*   Barn mellan 13 och 18 år bör inte använda skärm mer än 2 till 3 timmar om dagen. 

### [Tips för att få barn att röra sig](https://www.1177.se/liv--halsa/fysisk-aktivitet-och-traning/tips-for-att-fa-ditt-barn-att-rora-sig/)

Barn och unga behöver röra sig för att må bra. Det är viktigt för bland annat kroppen, hjärnan och sömnen. Här får du tips och råd om hur du kan göra för att få barn att röra sig mer i vardagen.

### [Barnets utveckling](https://www.1177.se/barn--gravid/sa-vaxer-och-utvecklas-barn/barnets-utveckling/)

Läs om hur barnet utvecklas, från 0 till 18 år. Få info om vad barn förstår i olika åldrar och vad som är bra för utvecklingen.

### [Fysisk aktivitet och träning](https://www.1177.se/liv--halsa/fysisk-aktivitet-och-traning/)

Läs om hur du på ett enkelt sätt kan öka din fysiska aktivitet i vardagen. Här finns flera filmer med träningsprogram som du kan göra hemma. Du hittar också tips på hur du kan få barn att röra sig mer.