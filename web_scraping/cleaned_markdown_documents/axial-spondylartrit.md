Title: Axial spondylartrit - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/axial-spondylartrit/

Axial spondylartrit
===================

Om hälsotillståndet
-------------------

### Definition

Axial spondylartrit är en inflammatorisk ryggsjukdom som tillhör gruppen seronegativa spondylartriter. I denna grupp ingår:

*   ankyloserande spondylit (tidigare Bechterews sjukdom) − kräver förändringar på slätröntgen men kan ge symtom tidigare
*   icke-radiologisk axial spondylartrit − slätröntgen påvisar inga förändringar.

Tillståndet ger symtom i rygg och SI-leder som beror på inflammation. Sent i förloppet sker axial bennybildning som respons på vävnadsskada. Inflammation i perifera leder kan förekomma.

### Förekomst

Prevalensen är cirka 0,1−0,2 % i Sverige. Sjukdomen debuterar ofta före 45 års ålder och är vanligare hos män.

### Orsaker

Orsaken är okänd men genetiska faktorer har stor betydelse.

### Riskfaktorer

Sjukdomen är starkt associerad med förekomst av HLA-B27.

### Samsjuklighet

*   Reaktiv artrit
*   Inflammatorisk tarmsjukdom
*   Psoriasis och psoriasisartrit

Utredning
---------

### Symtom

*   Debut – ofta smygande
*   Smärtlokalisation – ryggslut och sätesregion, ibland sidoväxlande
*   Smärtutstrålning – sätesregion och bröstrygg
*   Morgonstelhet – i rygg, duration minst 30 minuter
*   Ryggstelhet – vanligt förekommande, ofta sent på natten, begränsar vardagen
*   Associerade symtom – artrit, entesit (exempelvis akillestendinit), daktylit, irit/uveit

### Anamnes

*   Duration – över tre månader, patienten har ofta haft symtom under betydligt längre tid
*   Ryggsmärta – lindras av fysisk aktivitet och NSAID, försämras nattetid, blir inte bättre av vila
*   Ärftlighet – för led- och tarmsjukdom
*   Samsjuklighet

### Status

*   Allmäntillstånd
*   Palpation – smärta över SI-leder och ryggkotpelare
*   Rörlighet – inskränkt framåt- och sidoflektion i ryggen, överväg Schobers och SI-ledstest, gärna av fysioterapeut
*   Inspektion – hållning rygg
*   Leder – svullnad och ömhet i leder och muskelfästen
*   Fingrar och tår – eventuell svullnad av helt finger eller hel tå

### Handläggning vid utredning

Specifika diagnoskriterier saknas. Diagnosen kan vara svårställd och ställs genom en kombination av klinisk bild, laboratorieprover samt bilddiagnostik, ofta via specialiserad vård.

### Provtagningar

#### Laboratorieprover

*   Kontrollera blodstatus och inflammatoriska prover i första hand.   
*   Överväg ytterligare prover i differentialdiagnostiskt syfte.

Ungefär 90 % av patienterna har förekomst av HLA-B27. Provtagning har dock ett begränsat värde då 10 % av befolkningen har förekomst av HLA-B27.

### Differentialdiagnoser

*   Lumbago
*   Diskbråck, spinal stenos  
*   Psoriasisartrit  
*   Reaktiv artrit  
*   Osteoporos med kotkompression  
*   Fibromyalgi  
*   Tumör som myelom, metastas  
*   Diffus idiopatisk skeletal hyperostos (DISH) – bennybildning frontalt främst på kotor i bröstrygg hos medelålders och äldre patienter

Behandling
----------

### Handläggning vid behandling

*   Regelbunden fysisk aktivitet, fysioterapi med anpassad träning och rökstopp rekommenderas.
*   Ökad risk för kardiovaskulär sjukdom föreligger varför förekomst av dessa riskfaktorer bör beaktas.
*   Vid behov av symtomlindring kan NSAID provas som kontinuerlig behandling under fyra veckor.
*   Övrig antiinflammatorisk behandling ges inom specialiserad vård.

Patientmedverkan och kommunikation
----------------------------------

### Stöd och information för patient och närstående

[Axial spondylartrit, 1177](https://www.1177.se/sjukdomar--besvar/skelett-leder-och-muskler/hofter/axial-spondylartrit/)

Om innehållet
-------------

Nationellt innehåll

Godkänt:

2021-05-24

Godkänt av:

[Nationellt programområde reumatiska sjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/nporeumatiskasjukdomar.56458.html)
