Title: Anemi hos barn - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/anemi-hos-barn/

Anemi hos barn
==============

Om hälsotillståndet
-------------------

### Orsaker

Blodbrist, anemi, är ett symtom med principiellt olika bakomliggande orsaker:

*   Minskad produktion av röda blodkroppar – brist på hemoglobinkomponenter (järn, vitamin B12, folat), defekt syntes av hemoglobin (hemoglobinopati), hämning av benmärgen eller primär benmärgssjukdom.
*   Förkortad överlevnad av röda blodkroppar – hemolys.
*   Ökad förlust av röda blodkroppar – blödning.

Nedan följer exempel på orsaker till anemi.

#### Järnbrist

*   Minskat intag eller upptag – helamning efter 6 månaders ålder, ensidig/selektiv eller vegetarisk/vegansk kost, ätstörning, högt mjölkintag, celiaki.
*   Ökad förlust – blödning från slemhinna, riklig menstruation, Meckels divertikel, trauma.

#### Vitamin B12- och folatbrist

*   Lågt intag – ofta tonåringar, veganer.
*   Minskat upptag – celiaki, läkemedel som antiepileptika.

#### Andra orsaker

*   Talassemi – ärftlig sjukdom med defekt gen för bildning av hemoglobin.
*   Hemolytisk anemi – nedbrytning av erytrocyter av olika orsaker.
*   Benmärgssjukdom – akut leukemi, aplastisk anemi, myelodysplastiskt syndrom (MDS), Diamond-Blackfans anemi, Fanconis anemi.
*   Sekundäranemi – exempelvis kronisk inflammation, njursvikt, hypotyreos.

Utredning
---------

### Symtom

Symtom som kan förekomma är

*   trötthet, nedsatt ork, irritabilitet
*   blekhet
*   yrsel
*   nedsatt aptit
*   andfåddhet, hjärtklappning
*   huvudvärk, kognitiv påverkan (koncentrationssvårigheter).

### Anamnes

Ta anamnes avseende

*   symtom på bakomliggande orsak – hematom, viktnedgång, nattsvettningar, låggradig feber
*   kost – ensidig kost, stort mjölkintag, enbart amning hos barn \> 6 månader
*   återkommande eller långdragna infektioner
*   utlandsresor – exempelvis malariaområde
*   blödningstendens – näsblödning, blod i avföring eller urin, rikliga menstruationer
*   andra sjukdomar, prematuritet
*   läkemedel – särskilt NSAID, antiepileptika
*   ärftlighet – sfärocytos eller annan hereditär anemi, talassemi, Oslers sjukdom.

### Status

Ta status enligt följande:

*   allmäntillstånd
*   hjärta – blåsljud, takykardi
*   blodtryck
*   buk – mjältförstoring
*   ytliga lymfkörtlar
*   hud – blekhet, hematom, ikterus
*   längd, vikt.

### Handläggning vid utredning

Gör en klinisk bedömning och kontrollera basala laboratorieprover. Utifrån MCV kan följande misstänkas:

*   Vid lågt MCV – järnbrist, talassemi.
*   Vid normalt MCV – hemolytisk anemi, benmärgssjukdom (som leukemi, aplastisk anemi) eller sekundäranemi. Samtidig järn- och vitamin B12-brist.
*   Vid högt MCV – vitamin B12- eller folatbrist, hemolytisk anemi eller benmärgssjukdom (som Myelodysplastiskt syndrom, Diamond-Blackfans anemi, Fanconis anemi).

Tonåringar med riklig menstruation eller ensidig kost med brist på järn, vitamin B12 eller folat kan i de flesta fall handläggas i primärvården. Diagnosen vid järnbrist kan bekräftas med provbehandling och uppföljning med Hb efter 1 månad.

Vid misstanke om annan anemi hos barn rekommenderas vidare utredning inom specialiserad vård.

### Provtagningar

Exempel på prover:

*   Basala prover – Hb, MCV, leukocyter, trombocyter, CRP.
*   Överväg – MCH, erytrocyter, retikulocyter, differentialräkning, ferritin, järn, TIBC, transferrin, kobalamin, folat.
*   Överväg ytterligare prover utifrån misstanke – exempelvis bilirubin, LD, kreatinin, transglutaminasantikroppar och kalprotektin.

Tolkning av provsvar:

*   Järnbrist – lågt MCV, järn, ferritin (ferritin kan vara förhöjt vid samtidig inflammation). Högt TIBC.
*   Vitamin B12- och folatbrist – högt MCV. Lågt kobalamin, folat.
*   Talassemi – lågt MCV och MCH. Höga erytrocyter. Normalt ferritin.
*   Hemolytisk anemi – normalt till högt MCV. Höga retikulocyter, högt bilirubin, LD.

Behandling
----------

### Handläggning vid behandling

Tonåringar med brist på järn, vitamin B12 eller folat kan ofta behandlas i primärvården. Behandlingen består av kostråd, läkemedel och vid behov dietistkontakt.

Tonåringar med riklig menstruation rekommenderas även kontakt med barnmorska eller gynekolog.

#### Kostråd

Exempel på kost som kan rekommenderas utifrån brist:

*   Järn – lever, blodpudding, kött, ägg, skaldjur, tofu, spenat, baljväxter, nötter och fröer.
*   Vitamin B12 – kött och mjölk.
*   Folat – gröna bladgrönsaker, kål och baljväxter.

### Rekommenderade behandlingar

#### Läkemedelsbehandling

Ordinera vid järnbrist:

*   Peroralt järn 1 gång dagligen i 3–6 månader (remiss vid behov av intravenös behandling).
*   Uppföljning med Hb efter 1 månad (riktvärde ökning med 10 g/L) och med Hb + ferritin efter 3 månaders behandling. Fortsatt uppföljning därefter utifrån behov.

Ordinera vid vitamin B12- och folatbristanemi:

*   Peroral behandling med kobalamin och/eller folsyra vid behov.

Relaterad information
---------------------

### Kompletterande underlag

[Grund för rekommendation Anemi hos barn.pdf](https://vardpersonal.1177.se/globalassets/nkk/nationell/media/dokument/kunskapsstod/vardforlopp/bilagor-vardforlopp/grund-for-rekommendation-anemi-hos-barn.pdf "Grund för rekommendation Anemi hos barn")

Om innehållet
-------------

Nationellt innehåll

Godkänt:

2023-06-19

Godkänt av:

[Nationellt programområde barns och ungdomars hälsa](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npobarnochungdomarshalsa.56424.html)
