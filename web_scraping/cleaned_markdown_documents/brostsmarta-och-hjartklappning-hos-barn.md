Title: Bröstsmärta och hjärtklappning hos barn

URL Source: https://vardpersonal.1177.se/kunskapsstod/kliniska-kunskapsstod/brostsmarta-och-hjartklappning-hos-barn/

Bröstsmärta och hjärtklappning hos barn
=======================================

Omfattning av kunskapsstödet
----------------------------

Denna rekommendation ger vägledning i det primära omhändertagandet av bröstsmärta och hjärtklappning hos barn. Vid fynd av blåsljud hänvisas till separat rekommendation.

Om hälsotillståndet
-------------------

### Orsaker

Hos majoriteten av alla barn med bröstsmärta är orsaken icke-kardiell. Upplevda enstaka extraslag är i de flesta fall normalvariant.

Nedan följer exempel på orsaker till bröstsmärta och hjärtklappning hos barn.

#### Kardiell orsak

*   Perimyokardit – virus (vanligast), bakterier, autoimmun sjukdom, toxiner, läkemedel.
*   Paroxysmal supraventrikulär takykardi (PSVT) – WPW-syndrom, AV-nodal återkopplingstakykardi.
*   Hjärtsjukdomar – långt QT-syndrom, Brugadas syndrom.
*   Kranskärlsmissbildningar.
*   Tidigare opererade hjärtfel.
*   Hjärttamponad – post-operativt, trauma, infektion.

Exempel på sjukdomar som kan orsaka kardiella tillstånd hos barn:

*   infektion – klamydia, covid-19 (MIS-C)
*   familjär hyperkolesterolemi
*   systemisk sjukdom – Kawasakis sjukdom, annan vaskulit, systemisk lupus erytematosus (SLE)
*   muskeldystrofi
*   syndrom – Marfans syndrom, Downs syndrom, Noonans syndrom.

#### Bröstkorgsrelaterad orsak

*   Muskelrelaterad – träningsvärk, muskelbristning, kontusion, viros med muskelömhet.
*   Ledrelaterad – kostokondrit (Tietzes syndrom), artrit (sternoklavikulär, sternokostal), artralgi.
*   Nervrelaterad – interkostalneurit (vid dålig hållning eller låsning/upphakning av facettled), nervrotskompression (vid skolios, trauma).
*   Skelettrelaterad – revbensdislokation eller fraktur, xiphodyni.
*   Hudrelaterad – herpes zoster.

#### Annan orsak

*   Lungrelaterad – astma, pneumoni, pleurit, lungemboli, spontanpneumothorax, Bornholmssjuka (coxackie B).
*   Mag-tarmrelaterad – gastroesofageal refluxsjukdom (GERD), esofagit, spasm i esofagus, ulkus, kolecystit.
*   Psykisk – panikångest, stress, prestationsångest, hyperventilation.
*   Bröstkörtelrelaterad – fibroadenos (cyklisk smärta i ena eller båda brösten).
*   Intoxikation.
*   Läkemedel.

Utredning
---------

### Symtom

Symtom som kan förekomma är

*   bröstsmärta – debut, duration, intervaller, lokalisation, utstrålning, smärtkaraktär
*   hjärtklappning – debut, duration, intervaller
*   andra symtom – andnöd, yrsel, svimning.

### Anamnes

Ta anamnes avseende

*   pågående infektion eller feber
*   symtomkorrelation – påverkan av ansträngning, visst kroppsläge, andning, måltid, tid på dygnet, andra situationer (stress, våld i hemmet)
*   tillväxt – avplanande viktkurva eller viktnedgång
*   idrott (om aktuellt) – bedöm intensitet (antal timmar per vecka) och återhämtning (vila, mat, sömn)
*   hereditet – särskilt arytmier, oklara svimningar, plötsliga dödsfall (< 40 år), medfödda hjärtsjukdomar eller syndrom (exempelvis kardiomyopati, Marfans syndrom).

### Status

Ta status enligt följande:

*   allmäntillstånd
*   hjärta – frekvens, rytm (arytmi, extraslag), blåsljud, biljud
*   lungor – andningsfrekvens, biljud, indragningar
*   kärl – blodtryck, femoralispulsar
*   hud – hudturgor, färg (cyanos, blekhet), fuktighet (torr, svettig), perifer temperatur (varm, kall)
*   EKG
*   längd, vikt, temp, saturation.

#### Fynd som kan tala för perimyokardit

*   Stark huggande bröstsmärta med utstrålning mot vänster axel.
*   Korrelation till inandning, hosta och ryggläge, minskning vid framåtlutning.
*   Feber och förkylning (vanligt), hjärtklappning, trötthet, andnöd, led- och muskelsmärta, magtarmsymtom, ödem.
*   Gnidningsljud vid auskultation.
*   EKG med generella ST-höjningar under några dagar.

#### Fynd som kan tala för bröstkorgsrelaterad orsak

*   Smärta som är skarp, brännande, stickande, kortvarig (sekunder eller minuter), lätt att peka ut.
*   Korrelation till palpation, rörelse eller djupandning.
*   Lokal rodnad och svullnad.

### Handläggning vid utredning

#### Akut handläggning

Akut bedömning via specialiserad vård rekommenderas vid någon av följande:

*   hjärtsymtom med allmänpåverkan
*   svår eller ihållande (timmar) bröstsmärta, särskilt vid feber
*   bröstsmärta med samtidig takykardi
*   bröstsmärta och/eller hjärtklappning med samtidig svimning, yrsel eller andningspåverkan
*   ansträngningsutlöst bröstsmärta
*   spädbarn som blir svettiga eller påverkade vid amning eller flaskmatning
*   saturation < 95 % och svikttecken (cyanos, svettning, blekhet, perifer kyla)
*   patologiskt EKG.

Vid fynd av blåsljud hänvisas till separat rekommendation.

#### Fortsatt handläggning

Vidare utredning via specialiserad vård rekommenderas vid följande:

*   återkommande bröstsmärta eller hjärtklappning och hereditet
*   avsaknad av femoralispulsar.

Vid misstanke om icke-kardiell orsak till bröstsmärta eller hjärtklappning rekommenderas vidare utredning utifrån aktuell misstanke.

Behandling
----------

### Handläggning vid behandling

Behandling ges utifrån misstänkt bakomliggande orsak:

*   Vid kardiell orsak rekommenderas behandling inom specialiserad vård.
*   Vid icke-kardiell orsak kan råd om idrott och användning av olika substanser övervägas utifrån misstanke.

#### Råd om idrott

Följande råd kan ges vid normal utredning:

*   Undvik alltid träning med infektion i kroppen.
*   Överväg att minska intensiteten av träningen vid bröstsmärta i samband med träning. Smärta kan vara kroppens sätt att säga ifrån att träningen är för intensiv.
*   Säkerställ att barnet själv är motiverat till träningen, särskilt vid hög intensitet.

#### Råd om substansintag

*   Undvik att använda läkemedel utan läkarordination, särskilt receptbelagda.
*   Undvik alla droger och andra substanser, exempelvis koffein, energidryck, anabola steroider.

Patientmedverkan och kommunikation
----------------------------------

### Stöd och information för patient och närstående

[Medfödda hjärtfel hos barn, 1177](https://www.1177.se/sjukdomar--besvar/hjarta-och-blodkarl/hjartbesvar-och-hjartfel/medfodda-hjartfel-hos-barn/)

[Förändrade hjärtslag hos barn - arytmi, 1177](https://www.1177.se/sjukdomar--besvar/hjarta-och-blodkarl/hjartrytm/forandrad-hjartrytm-hos-barn-arytmi/)

Relaterad information
---------------------

### Kompletterande underlag

[Grund för rekommendation Bröstsmärta och hjärtklappning hos barn.pdf](https://vardpersonal.1177.se/globalassets/nkk/nationell/media/dokument/kunskapsstod/bilagor-kliniska-kunskapsstod/grund-for-rekommendation-brostsmarta-och-hjartklappning-hos-barn.pdf)

Om innehållet
-------------

Nationellt innehåll

Godkänt:

2023-06-19

Godkänt av:

[Nationellt programområde barns och ungdomars hälsa](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npobarnochungdomarshalsa.56424.html)
