Candidainfektion, oral och intertriginös
========================================

Omfattning av kunskapsstödet
----------------------------

Denna rekommendation omfattar infektioner orsakade av candida i mun och i hudveck (intertriginös candida). Dermatofytinfektion i hud och naglar och andra infektioner av jästsvampar behandlas i separata rekommendationer.

Om hälsotillståndet
-------------------

### Definition

Svampinfektioner orsakas huvudsakligen av två svamptyper:

*   trådsvampar (dermatofyter, varav de medicinskt viktiga är Trichophyton, Microsporum och Epidermophyton)
*   jästsvampar (Candida, Malassezia, Cryptococcus och Trichosporon).

På senare år har resistens påvisats hos både jästsvampar och trådsvampar. Vid terapisvikt kan resistensbestämning behövas.

### Förekomst

*   Intertriginös candidainfektion är vanlig, särskilt hos äldre.
*   Oral candidainfektion är vanligast hos barn under 1 år.

### Orsaker

Candida ingår i kroppens normalflora, men kan vid nedsatt motståndskraft (lokalt eller generellt) orsaka en opportunistisk infektion i hud och slemhinnor och då ge symtom, bland annat:

*   på huden – i hudveck vid intertriginös candida och blöjdermatit samt som follikulit
*   på naglar – ofta kolonisering utan klinisk relevans
*   i och runt munnen – oral stomatit, protesutlöst infektion, angulär cheilit (munvinkelragader)
*   i andra slemhinnor – esofagit, enterit, vulvovaginit, kolpit, balanit
*   systemiskt – sepsis.

### Riskfaktorer

Riskfaktorer är:

*   hög ålder
*   graviditet
*   diabetes
*   övervikt
*   nedsatt immunförsvar
*   läkemedel – exempelvis antibiotika, kortison, cytostatika och läkemedel som ger muntorrhet
*   strålbehandling
*   bristande munhygien, protesskötsel.

Utredning
---------

### Symtom

Candidainfektion ger olika symtom och klinisk bild beroende på lokalisation. Samtidig infektion på flera lokalisationer är vanligt.

#### Oral candidainfektion

Infektion i och runt munnen ger ofta sveda och ibland ändrad smakupplevelse. Olika former finns:

*   pseudomembranös stomatit (torsk) – vit beläggning (lätt avskrapningsbar), ibland underliggande erytem
*   erytematös stomatit – erytem utan beläggning, exempelvis vid protes
*   kronisk hyperplastisk candidos – vit beläggning innanför munvinklarna som inte lätt kan skrapas av (ofta hos rökare)
*   angulär cheilit – rodnad, ofta sprickbildning och ibland vätskande hud i munvinklarna.

#### Intertriginös candidainfektion

Symtom på intertriginös candidainfektion:

*   rodnad hud som ofta är glänsande eller eroderad och ibland även vätskande
*   skarp gräns mot frisk hud med isolerade papler/vesikler (satelliter) utanför det rodnade området är karaktäristiskt
*   ofta besvärande klåda och sveda, ofta smärtsamma sprickor
*   lokalisation i hudveck på buk, i navel, under bröst, i ljumskar, genitalt, i crena ani samt mellan fingrar och tår.

### Anamnes

Symtom, duration, lokalisation samt riskfaktorer.

### Handläggning vid utredning

Tänk på följande vid handläggning:

*   Diagnosen kan ofta ställas på klinisk bild och typisk lokalisation.
*   Vid oklar bild rekommenderas provtagning för odling från hud eller slemhinna.
*   Överväg kontroll av glukos och nutritionsstatus.

### Differentialdiagnoser

Möjliga differentialdiagnoser är till exempel:

*   munhåla – lichen ruber, leukoplaki, lingua geografica
*   hudveck – ljumsksvamp (dermatofyter), psoriasis, seborroiskt eksem, intertriginöst eksem, erythrasma.

Behandling
----------

### Handläggning vid behandling

*   Åtgärda bakomliggande riskfaktorer och utlösande faktorer om möjligt.
*   Se över aktuella läkemedel.
*   Ge råd om egenvård och ordinera lokalbehandling vid begränsad svampinfektion.

#### Allmänna råd

Ge råd om att:

*   vid behandling med inhalationssteroid – skölja munnen efter inhalation med steroider för att undvika oral candidainfektion
*   vid intertriginös candidainfektion eller blöjdermatit – hålla torrt och lufta ofta, viktnedgång vid behov
*   vid oral candidainfektion med påverkan på ätande hos ammande spädbarn – koka nappar och behandla även mamman (lokalt på bröstvårtor eller peroralt)
*   vid protesutlöst infektion – vara noga med proteshygien och justera illasittande protes.

### Förebyggande åtgärder

Vid kraftigt nedsatt allmäntillstånd och om det är omöjligt att eliminera utlösande faktorer (till exempel omfattande cytostatikabehandling) bör man överväga förebyggande svampbehandling.

### Rekommenderade behandlingar

#### Läkemedelsbehandling

*   Oral candidainfektion – behandling kan ges lokalt med nystatin eller systemiskt med flukonazol. Infektion hos spädbarn behöver inte alltid behandlas.
*   Munvinkelragader – behandlas i första hand med antimykotisk kräm, till exempel mikonazol/hydrokortison.
*   Intertriginös candida och blöjdermatit – behandlas med antimykotisk kräm, till exempel mikonazol/hydrokortison.

Patientmedverkan och kommunikation
----------------------------------

### Stöd och information för patient och närstående

[Svampinfektion, 1177](https://www.1177.se/sjukdomar--besvar/hud-har-och-naglar/vartor-och-svamp/svampinfektioner/)

[Svampinfektion i munnen hos små barn, 1177](https://www.1177.se/sjukdomar--besvar/mun-och-tander/mun-lappar-och-tunga/svampinfektion-i-munnen-hos-sma-barn/)

[Blöjutslag, 1177](https://www.1177.se/barn--gravid/vanliga-besvar-och-sjukdomar-hos-barn/blojutslag/)

Om innehållet
-------------

Nationellt innehåll

Godkänt:

2024-02-20

Godkänt av:

[Nationellt programområde hud- och könssjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npohudochkonssjukdomar.56432.html)
