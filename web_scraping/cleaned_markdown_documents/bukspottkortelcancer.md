Title: Bukspottkörtelcancer - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/bukspottkortelcancer/

Bukspottkörtelcancer
====================

Vårdnivå, samverkan och remissrutiner
-------------------------------------

### Remissrutiner

#### Remiss för utredning vid välgrundad misstanke

Innan remiss för standardiserat vårdförlopp (SVF) skickas, beakta att patienten önskar, har nytta av och klarar av utredningen. Beslutet ska fattas i samråd med patienten och eventuellt närstående om patienten önskar det.

Remissen ska innehålla telefonnummer till patienten och inremitterande för att möjliggöra snabb kontakt.

Den som remitterar till utredning ska informera patienten om att det finns anledning att göra fler undersökningar för att ta reda på om patienten har eller inte har cancer och att utredningen sker enligt SVF.

Omfattning av kunskapsstödet
----------------------------

### Standardiserat vårdförlopp vid cancer

Misstänkt cancer ska utredas enligt en bestämd nationell rutin, standardiserat vårdförlopp (SVF). Misstanke om cancer innebär utredning inom primärvård eller specialiserad vård för att se om misstanken kan avfärdas eller stärkas till välgrundad misstanke. Vid välgrundad misstanke ska SVF startas.

#### Handläggning utanför standardiserat vårdförlopp

Vid misstanke om malignitet hos barn och ungdomar under 18 år ska inte ett SVF startas. Kontakta i stället närmaste barnklinik och/eller barnonkologiska klinik redan samma dag för skyndsam vidare utredning.

Patienter som behandlats för bukspottkörtelcancer och får återfall under pågående uppföljning ska utredas utanför SVF. Däremot ska ett nytt SVF startas för de patienter som får återfall efter avslutad uppföljning.

För patienter med intraduktal papillär mucinös neoplasi (IPMN) som under pågående uppföljning övergår i cancer ska ett nytt SVF startas.

Om hälsotillståndet
-------------------

### Förekomst

Cirka 1 500 personer per år får i Sverige cancer i bukspottsproducerande exokrina pankreas eller periampullärt. Pankreascancer utgör mer än 80 % av dessa tumörer.

Diagnosen ställs ofta sent och 75 % har en obotbar sjukdom vid diagnos. Pankreas och periampullär cancer har en dålig prognos. Vid kurativt syftande behandling är 5 års-överlevnaden 25 % för pankreascancer och 45 % för gruppen med periampullär cancer.

IPMN (intraductal papillary mucinous neoplasm) är en form av pankreascysta och betraktas som en premalign förändring.

Tidig debut verkar öka risken för ärftlig pankreascancer. Familjer där det i samma släktgren finns två individer med pankreascancer kan erbjudas remiss till en onkogenetisk mottagning.

### Riskfaktorer

*   Hög ålder.
*   Rökning, snusning.
*   Fetma.
*   Typ 2-diabetes.
*   Alkoholmissbruk.
*   Kronisk pankreatit.
*   Viss hereditet.

Utredning
---------

### Symtom

#### Symtom som ger misstanke

*   Gulsot eller gallstas.
*   Palpabel knöl i övre delen av buken.
*   Smärta i övre delen av buken och/eller ryggen tillsammans med ofrivillig viktnedgång, särskilt i samband med relativt nydebuterad diabetes och/eller steatorré.

#### Andra symtom

Symtomen vid bukspottkörtelcancer är ofta vaga och ospecifika.

*   Illamående, matleda eller viktnedgång.
*   Extrem trötthet, kräkningar och ascites (särskilt vid spridd sjukdom).

### Anamnes

*   Aktuella symtom.
*   Riskfaktorer.
*   Nydebuterad typ 2-diabetes.

### Status

*   Allmäntillstånd.
*   Inspektion av hud och sklera – gulsot.
*   Bukstatus.

### Handläggning vid utredning

#### Handläggning vid misstanke

Misstanke ska föranleda

*   anamnes och status
*   laboratorieprover
*   remiss till diagnostisk undersökning utifrån symtom.

Remissen bör innehålla relevant anamnes samt kontaktuppgifter till patient och inremitterande. Hantera remissvar skyndsamt.

##### Akut undersökning

Vid gulsot eller gallstas bör akut ultraljud lever, gallvägar och pankreas göras inom 24 timmar och akut omhändertagande övervägas.

##### Endoskopi

Gastroskopi bör göras vid smärta i övre delen av buken och/eller ryggen tillsammans med ofrivillig viktnedgång.

##### Bilddiagnostik

DT-buk (MR om DT inte finns att tillgå) bör göras vid

*   palpabel knöl i övre delen av buken
*   nydiagnostiserad diabetes i kombination med ett symtom som ger misstanke
*   kvarvarande malignitetsmisstänkta besvär som inte förklarats av ultraljud eller gastroskopi.

#### Handläggning vid välgrundad misstanke

Välgrundad misstanke föreligger i primärvården vid ett eller flera av följande:

*   Bilddiagnostiskt eller endoskopiskt fynd talande för potentiellt malign förändring (inklusive IPMN och vidgad pankreasgång) i pankreas eller periampullärt.
*   Gallstas ej kopplad till gallstens- eller leversjukdom.

Vid välgrundad misstanke, skicka omgående SVF-remiss.

### Provtagningar

#### Laboratorieprover

Kontrollera njurfunktion inför bilddiagnostik. Överväg provtagning utifrån klinisk bild, särskilt blodstatus, utvidgat leverstatus, blodsocker och alkoholprov.

Gallstas påvisas med förhöjt bilirubin och ALP/GT.

### Differentialdiagnoser

Kronisk eller autoimmun pankreatit kan vara svårt att differentialdiagnostisera från cancer.

Komplikationer
--------------

Patienter som har eller har haft en cancersjukdom kan drabbas av akuta tillstånd till följd av sjukdomen eller behandlingen.

[Nationellt vårdprogram akut onkologi, Regionala cancercentrum i samverkan](https://cancercentrum.se/samverkan/cancerdiagnoser/overgripande-kunskapsstod/nationellt-vardprogram-akut-onkologi/)

Patientmedverkan och kommunikation
----------------------------------

### Stöd och information för patient och närstående

[Patientinformation om standardiserade vårdfölopp (SVF), Regionala cancercentrum i samverkan](https://cancercentrum.se/samverkan/vara-uppdrag/kunskapsstyrning/vardforlopp/patientinformation/)

[Att få vård enligt ett vårdförlopp, 1177](https://www.1177.se/sa-fungerar-varden/lagar-och-bestammelser/att-fa-vard-enligt-ett-vardforlopp/)

[Bukspottkörtelcancer, 1177](https://www.1177.se/sjukdomar--besvar/cancer/cancerformer/bukspottkortelcancer/)

Relaterad information
---------------------

[Standardiserat vårdförlopp bukspottkörtelcancer, Regionala cancercentrum i samverkan](https://kunskapsbanken.cancercentrum.se/diagnoser/bukspottkortelcancer/vardforlopp/)

[Nationellt vårdprogram bukspottkörtelcancer, Regionala cancercentrum i samverkan](https://kunskapsbanken.cancercentrum.se/diagnoser/bukspottkortelcancer/vardprogram/)

Om innehållet
-------------

Nationellt innehåll

Godkänt:

2024-11-05

Godkänt av:

[Nationellt programområde cancersjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npocancersjukdomar.56426.html)
