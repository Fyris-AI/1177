Title: Akut leukemi - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/akut-leukemi/

Akut leukemi
============

Vårdnivå, samverkan och remissrutiner
-------------------------------------

### Remissrutiner

#### Remiss för utredning vid välgrundad misstanke

Den mottagande enheten ska kontaktas per telefon i samband med att välgrundad misstanke uppstår. Vid påverkat allmäntillstånd och alarmerande provsvar ska hematologjour eller motsvarande kontaktas även utanför kontorstid för akut bedömning.

Innan remiss för standardiserat vårdförlopp (SVF) skickas, beakta att patienten önskar, har nytta av och klarar av utredningen. Beslutet ska fattas i samråd med patienten och eventuellt närstående om patienten önskar det.

Remissen ska innehålla telefonnummer till patienten och inremitterande för att möjliggöra snabb kontakt.

Den som remitterar till utredning ska informera patienten om att det finns anledning att göra fler undersökningar för att ta reda på om patienten har eller inte har cancer och att utredningen sker enligt standardiserat vårdförlopp.

Omfattning av kunskapsstödet
----------------------------

### Standardiserat vårdförlopp vid cancer

Misstänkt cancer ska utredas enligt en bestämd nationell rutin, standardiserat vårdförlopp (SVF). Misstanke om cancer innebär utredning inom primärvård eller specialiserad vård för att se om misstanken kan avfärdas eller stärkas till välgrundad misstanke. Vid välgrundad misstanke ska SVF startas.

Riktlinje och SVF gäller för akut lymfatisk leukemi (ALL) och akut myeloisk leukemi (AML) för patienter över 18 år och för patienter mellan 16 och 18 år som vårdas på vuxenklinik.

#### Handläggning utanför standardiserat vårdförlopp

Vid misstanke om malignitet hos barn och ungdomar under 18 år ska inte ett SVF startas. Kontakta i stället närmaste barnklinik och/eller barnonkologiska klinik redan samma dag för skyndsam vidare utredning.

Patienter som behandlats för AML eller ALL och får återfall (recidiv) under pågående uppföljning ska utredas utanför SVF. Däremot ska ett nytt SVF startas för de patienter som får återfall efter avslutad uppföljning.

Om hälsotillståndet
-------------------

### Förekomst

#### AML

I Sverige diagnostiseras varje år cirka 350 vuxna personer med AML. 5-årsöverlevnaden är 50–60 % hos patienter < 50 år och avtar med stigande ålder.

#### ALL

Ungefär 50 vuxna personer insjuknar varje år i ALL. 5-årsöverlevnaden är cirka 70 % upp till 45 år och avtar med stigande ålder, men beror också på sjukdomens karaktär och riskfaktorer.

Utredning
---------

### Symtom

#### Symtom som ger misstanke

*   Nytillkommen trötthet och allmän sjukdomskänsla
*   Blåmärken eller blödningstendens
*   Infektioner, med eller utan feber, återkommande eller under lång tid (\> 2 veckor)

#### Andra symtom

Andra symtom som kan förekomma vid akut leukemi är:

*   nattsvettningar
*   låggradig feber
*   värk och ömhet i skelettet.

### Anamnes

*   Aktuella symtom
*   Riskfaktorer

### Status

*   Allmäntillstånd – allmänpåverkan
*   Bukpalpation – förstorad mjälte eller lever
*   Lymfkörtelpalpation – förstorade lymfkörtlar

### Handläggning vid utredning

#### Akut handläggning

Kontakta hematolog (eller motsvarande) omgående för akut bedömning vid:

*   påverkat allmäntillstånd
*   alarmerande provsvar.

#### Handläggning vid misstanke

Vid symtom som ger misstanke, gör en klinisk bedömning med anamnes och status samt ta laboratorieprover.

#### Handläggning vid välgrundad misstanke

Välgrundad misstanke föreligger i primärvården vid ett eller flera av följande:

*   omogna vita blodkroppar i perifert blod (exempelvis blaster eller promyelocyter)
*   anemi i kombination med avvikande mängd vita blodkroppar eller trombocytopeni utan annan förklaring
*   avvikande koagulationsprover i kombination med avvikande blodstatus.

Vid välgrundad misstanke, skicka omgående SVF-remiss och ta kontakt med mottagande enhet.

### Provtagningar

#### Laboratorieprover

*   Hb, leukocyter, differentialräkning, trombocyter
*   Vid blödningssymtom, ta även PK-INR, APTT

### Differentialdiagnoser

*   Lymfom eller kronisk lymfatisk leukemi
*   Infektioner som exempelvis mononukleos
*   Andra blodsjukdomar

Komplikationer
--------------

### Komplikationer

Patienter som har eller har haft en cancersjukdom kan drabbas av akuta tillstånd till följd av sjukdomen eller behandlingen.

[Nationellt vårdprogram akut onkologi, Regionala cancercentrum i samverkan](https://cancercentrum.se/samverkan/cancerdiagnoser/overgripande-kunskapsstod/nationellt-vardprogram-akut-onkologi/)

Patientmedverkan och kommunikation
----------------------------------

### Stöd och information för patient och närstående

[Patientinformation om standardiserade vårdförlopp (SVF), Regionala cancercentrum i samverkan](https://cancercentrum.se/samverkan/vara-uppdrag/kunskapsstyrning/vardforlopp/patientinformation/)

[Standardiserade vårdförlopp, 1177](https://www.1177.se/Stockholm/sa-fungerar-varden/lagar-och-bestammelser/att-fa-vard-enligt-ett-vardforlopp/)

[Leukemi – blodcancer, 1177](https://www.1177.se/sjukdomar--besvar/cancer/cancerformer/leukemi--blodcancer/)

Relaterad information
---------------------

[Standardiserat vårdförlopp akut leukemi, Regionala cancercentrum i samverkan](https://kunskapsbanken.cancercentrum.se/diagnoser/akut-leukemi/vardforlopp/)

[Nationellt vårdprogram akut lymfatisk leukemi, Regionala cancercentrum i samverkan](https://kunskapsbanken.cancercentrum.se/diagnoser/akut-lymfatisk-leukemi-all/vardprogram/)

[Nationellt vårdprogram akut myeloisk leukemi, Regionala cancercentrum i samverkan](https://kunskapsbanken.cancercentrum.se/diagnoser/aml/vardprogram/)

Om innehållet
-------------

Nationellt innehåll

Godkänt:

2024-11-05

Godkänt av:

[Nationellt programområde cancersjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npocancersjukdomar.56426.html)
