Title: Benign prostatahyperplasi - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/benign-prostatahyperplasi/

Benign prostatahyperplasi
=========================

Omfattning av kunskapsstödet
----------------------------

Denna rekommendation beskriver handläggning av nedre urinvägssymtom (LUTS, lower urinary tract symptoms), orsakad av benign prostatahyperplasi.

Om hälsotillståndet
-------------------

### Definition

LUTS är ett samlingsnamn för lagrings- eller tömningssymtom från nedre urinvägarna hos män och kvinnor. Begreppet tar inte hänsyn till symtomens genes.

Hos majoriteten av män växer prostata under livet och blir med tiden förstorad. Förstoring i sig behöver inte ge några besvär. Prostatastorleken behöver inte korrelera med graden av besvären. Prostataförstoring är inte ett förstadium till cancer.

Symtomgivande benign prostatahyperplasi beskrivs som triaden

*   förstorad prostata
*   nedre urinvägssymtom
*   nedsatt urinflödeshastighet

#### Normalvärden för miktion

*   Dygnsurinvolym: 1,5–2,5 liter.
*   Antal miktioner/dygn: 8 eller färre.
*   Funktionell blåskapacitet: 3–6 dl (motsvarar största registrerade miktionsvolym).
*   Medelmiktionsvolym: 2–3 dl.
*   Tid mellan blåstömningar dagtid: 3–4 timmar.

Tidsmiktion för män innebär det antal sekunder det tar att miktera den första decilitern. Normalvärde är under 12 sekunder, över 16 sekunder antyder avflödeshinder.

### Förekomst

Symtom från nedre urinvägarna är vanligt hos män och prevalensen ökar med stigande ålder. Besvären påverkar ofta livskvaliteten negativt.

Utredning
---------

### Symtom

Nedre urinvägssymtom kan indelas utifrån följande ursprung:

*   urinblåsans lagringsförmåga (lagringssymtom)
*   själva miktionen (tömningssymtom)
*   symtom strax efter miktionen (postmiktionssymtom).

Lagringssymtom är

*   frekventa miktioner, nokturi (blåstömningar nattetid)
*   små volymer
*   plötslig tvingande trängning
*   ansträngnings- eller trängningsinkontinens.

Tömningssymtom är

*   startsvårigheter
*   svag stråle
*   långvarig miktion, avbrott i miktionen
*   behov att krysta.

Postmiktionssymtom är

*   efterdropp
*   känsla av ofullständig tömning.

### Anamnes

*   Symtom – debut, förlopp, typ och grad av besvär.
*   Påverkan på livskvalitet.
*   Sexuell funktion.
*   Urinvägsinfektion – pågående eller nyligen genomgången.
*   Andra sjukdomar – särskilt hjärtsvikt, diabetes, yrsel, neurologisk åkomma, ryggbesvär.
*   Ärftlighet – särskilt cancer i prostata.
*   Läkemedel.
*   Trauma i perineum eller urinvägar – även kirurgi eller kateterisering.

### Status

*   Allmäntillstånd.
*   Bukpalpation.
*   Yttre genitalia – främst uretramynningen.
*   Prostatapalpation.
*   Neurologstatus vid behov.

### Handläggning vid utredning

*   Överväg behov av utredning avseende prostatacancer.
*   Överväg kontroll av eventuell residualurin.

För att kunna bedöma typ och grad av besvär rekommenderas mätning av miktion och symtomskattning. Laboratorieprover bör övervägas i differentialdiagnostiskt syfte.

*   Mätning av dryck och urinmängd i två dygn ger information om blåskapacitet, miktionsfrekvens och dryckesmängd.
*   Tidsmiktionsmätningar ger en skattning av eventuell obstruktion och bör utföras upprepade gånger.
*   Symtomskattning avseende prostatabesvär (IPSS) skattar graden av nedre urinvägssymtom.
*   Se över om aktuella läkemedel bidrar till besvären (även receptfria och kosttillskott).

[Mätning av dryck och urinmängd blankett (pdf)](https://vardpersonal.1177.se/globalassets/nkk/nationell/media/dokument/kunskapsstod/bilagor-kliniska-kunskapsstod/matning-av-dryck-och-urinmangd-blankett.pdf)

[Tidsmiktionslista blankett (pdf)](https://vardpersonal.1177.se/globalassets/nkk/nationell/media/dokument/kunskapsstod/bilagor-kliniska-kunskapsstod/tidsmiktionslista-blankett-22-02-24.pdf)

[Symtomskattning prostatabesvär blankett (pdf)](https://vardpersonal.1177.se/globalassets/nkk/nationell/media/dokument/kunskapsstod/bilagor-kliniska-kunskapsstod/symtomskattning-prostatabesvar-blankett-22-02-24.pdf)

### Provtagningar

#### Laboratorieprover

PSA-prov bör tas vid snabbt ökande, påtagliga urineringsbesvär. PSA bör inte tas i samband med symtom som skulle kunna bero på infektion i urinvägar eller genitalia.

*   Kreatinin (eGFR) – vid misstanke om njurpåverkan.
*   Urinsticka – särskilt vid misstanke om hematuri eller diabetes mellitus.
*   Urinodling – vid infektionsmisstanke.

### Differentialdiagnoser

Ökad diures:

*   polyuri, nokturn polyuri och nokturi med bakomliggande orsaker.

Lagringssymtom:

*   urinvägsinfektion och akut bakteriell prostatit
*   urinvägskonkrement
*   urinvägscancer
*   kroniskt bäckenbottensmärtsyndrom
*   detrusorinstabilitet
*   neurogen blåsrubbning.

Tömningssymtom:

*   prostatacancer
*   blåssten
*   blåshalsobstruktion och uretrastriktur.

Behandling
----------

### Handläggning vid behandling

Patienten bör få råd om egenvård och behandling av eventuell förstoppning.

Graden av symtom och påverkan på livskvaliteten styr val av övrig behandling.

Behandlingsval utifrån besvär:

*   Vid lindriga besvär (riktvärde < 8 IPSS) rekommenderas egenvård.
*   Vid måttliga besvär (riktvärde 8–19 på IPSS) rekommenderas tillägg av läkemedelsbehandling.
*   Vid uttalade besvär (riktvärde \>19 på IPSS) bör kirurgisk behandling övervägas. Läkemedelsbehandling bör provas men kan över tid vara otillräcklig.

### Egenvård

Råd som patienten kan prova i symtomlindrande syfte:

*   blåsträning (hålla emot miktionsreflexen tills den lugnar sig) vid övervägande lagringssymtom
*   två täta blåstömningar i rad, med fem minuters mellanrum
*   viktnedgång vid behov
*   minskat intag av koffein och alkohol
*   minskat vätskeintagkvällstid eller inför vissa aktiviteter.

### Behandlingsval

#### Läkemedelsbehandling

På indikationen symtomgivande BPH finns följande två dominerande typer av läkemedel:

*   alfareceptorblockerare
*   5-alfareduktashämmare.

Kombinationsbehandling med alfareceptorblockerare och 5-alfareduktashämmare kan övervägas vid misstänkt uttalad prostataförstoring.

Effekt av insatt läkemedelsbehandling bör utvärderas med mätning av miktion och symtomskattning.

##### Alfareceptorblockerare

Alfareceptoblockerare minskar urinflödesmotståndet och har effekt inom 2–4 veckor. Vid utebliven effekt efter 6 veckors behandling rekommenderas utsättning.

##### 5-alfareduktashämmare

5-alfareduktashämmare minskar körtelstorleken upp till 20 %. Tänk på att 5-alfareduktashämmare halverar PSA-värdet inom ett år vid godartad prostataförstoring.

##### Kombinationsbehandling

Kombinationsbehandling bör utvärderas efter sex månader då alfareceptorblockerare kan sättas ut på prov i tre veckor. Om utsättningsförsöket lyckas fortsätter patienten med enbart 5-alfareduktashämmare.

##### Annan symtomlindrande behandling

Andra läkemedel som kan lindra LUTS-symtom är antikolinergikum eller beta-3-adrenoceptoragonist vid uttalade lagringssymtom.

Fosfodiesterashämmare kan provas vid tömningsbesvär, särskilt vid samtidig erektil dysfunktion.

#### Annan behandling vid kroniskt avflödeshinder

Vid kroniskt avflödeshinder och där kirurgisk intervention inte är aktuell kan ren intermittent kateterisering (RIK) eller kateter övervägas.

#### Kirurgisk behandling

Det finns flera olika kirurgiska åtgärder som kan vara aktuella.

Komplikationer
--------------

Kroniskt avflödeshinder kan leda till olika komplikationer:

*   kronisk retention med risk för bestående njurfunktionspåverkan
*   bestående blåsskada på grund av övertänjning
*   blåssten
*   återkommande hematuri
*   upprepade urinvägsinfektioner.

Om innehållet
-------------

Nationellt innehåll

Godkänt:

2024-09-20

Godkänt av:

[Nationellt programområde njur- och urinvägssjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/nponjurochurinvagssjukdomar.56450.html)
