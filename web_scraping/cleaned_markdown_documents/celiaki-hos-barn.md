Celiaki hos barn
================

Om hälsotillståndet
-------------------

### Definition

Celiaki, eller glutenintolerans, är en kronisk autoimmun sjukdom med inflammation och villusatrofi i tunntarmen, vilket leder till malabsorption.

Autoantigenet är enzymet vävnadstransglutaminas (tTG). Nästan alla har en specifik HLA-genuppsättning (HLA-DQ2 och HLA-DQ8).

### Förekomst

Prevalensen i Sverige anses vara uppemot 3 % hos skolbarn i vissa åldersgrupper. Många av dem är odiagnostiserade. Hos förstagradssläktingar är prevalensen betydligt högre.

### Orsaker

Celiaki orsakas av en immunologisk T-cellsmedierad reaktion mot gluten i vete, råg och korn. Om och när sjukdomen debuterar beror på genetiska faktorer och på omgivningsfaktorer som kost och infektioner.

### Riskfaktorer

*   Hereditet – särskilt förstagradssläktingar.
*   Autoimmuna tillstånd – som typ 1-diabetes, leversjukdom, tyreoidit, Addisons sjukdom, reumatisk sjukdom.
*   Mikroskopisk kolit.
*   Selektiv IgA-brist.
*   Syndrom – exempelvis Downs, Turners och Williams syndrom.

Utredning
---------

### Symtom

Många barn saknar eller har få typiska symtom.

#### Gastrointestinala symtom

*   Diarré.
*   Buksmärta.
*   Uppblåst buk.
*   Kronisk, svårbehandlad förstoppning.
*   Illamående, kräkningar.

#### Extraintestinala symtom

*   Tillväxtrubbning – som viktnedgång eller tillväxtpåverkan.
*   Försenad pubertet, utebliven menstruation.
*   Emaljskador på tänderna, aftösa sår i munnen.
*   Dermatitis herpetiformis – kliande symmetriska blåsor på armbågar, knän, nacke, ansikte hos barn efter puberteten (ibland enda symtomet på celiaki).
*   Trötthet, nedstämdhet.
*   Neuropati, ledvärk.

### Anamnes

*   Symtom.
*   Riskfaktorer.

### Status

*   Allmäntillstånd.
*   Bukpalpation.
*   Hudinspektion.
*   Längd, vikt, tillväxtkurva.

### Handläggning vid utredning

#### Initial utredning

Utredning med transglutaminas-antikroppar (IgA-anti-tTG, inklusive analys av totalt IgA), bör övervägas vid

*   gastrointestinala eller extraintestinala symtom
*   riskfaktorer
*   anemi eller oklar brist på järn, vitamin B12, folsyra, kalcium
*   avvikande leverprover.

Överväg ytterligare provtagning vid misstänkt malabsorption eller i differentialdiagnostiskt syfte.

Självtest avseende celiaki som kan köpas på apotek är inte tillförlitliga.

#### Fortsatt utredning

Fortsatt utredning inom specialiserad vård rekommenderas vid IgA-anti-tTG som är

*   positivt
*   negativt men misstanke om celiaki och minst en riskfaktor för falskt negativt IgA-anti-tTG.

Riskfaktorer för falskt negativt IgA-anti-tTG är

*   selektiv IgA-brist
*   barn under 2 år
*   helt eller delvis glutenfri kost inför provtagning (ger ofta snabb normalisering av serologi och tarmslemhinna)
*   immunsuppressiv behandling.

### Diagnoskriterier

Diagnos ställs inom specialiserad vård genom positiv tunntarmsbiopsi eller 2 positiva IgA-anti-tTG, som ska vara mer än 10 gånger förhöjda.

Analys av HLA DQ2/DQ8 kan vara ett stöd i utredningen, där ett negativt svar talar emot celiaki (95 % negativt prediktivt värde).

### Differentialdiagnoser

*   Funktionella mag- och tarmbesvär.
*   Komjölksproteinallergi och laktosintolerans.
*   Inflammatorisk tarmsjukdom.
*   Hypotyreos, hypertyreos.
*   Cystisk fibros.
*   Konstitutionell kortvuxenhet.

Behandling
----------

### Handläggning vid behandling

Uppföljning görs inom specialiserad vård. Behandlingen utgörs av livslång strikt glutenfri kost. Bidrag för subventionering av specialkost finns. Tillskott av vitaminer och mineraler rekommenderas vid behov.

Komplikationer
--------------

Obehandlad celiaki medför risk för nya symtom samt komplikationer såsom bristtillstånd, infertilitet, osteoporos, depression och vissa lever- och neurologiska sjukdomar. En något ökad risk för malignitet föreligger, främst lymfom i magtarmkanalen.

Patientmedverkan och kommunikation
----------------------------------

### Stöd och information för patient och närstående

[Celiaki hos barn, 1177](https://www.1177.se/sjukdomar--besvar/allergier-och-overkanslighet/celiaki/celiaki-hos-barn/)

Om innehållet
-------------

Nationellt innehåll

Godkänt:

2021-11-15

Godkänt av:

[Nationellt programområde barns och ungdomars hälsa](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npobarnochungdomarshalsa.56424.html)
