Title: Gonorré - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/gonorre/

Gonorré
=======

Om hälsotillståndet
-------------------

### Definition

Gonorré är en sexuellt överförbar infektion (STI). Den lyder under smittskyddslagen och är därigenom anmälnings- och smittspårningspliktig.

### Förekomst

Gonorré är vanligt och i Sverige är inhemsk smitta vanligast. Incidensen har ökat i flera år, men minskade tillfälligt under covid-pandemin. År 2022 anmäldes 3 355 fall i Sverige.

### Orsaker

Gonorré orsakas av bakterien Neisseria gonorrhoeae.

### Samsjuklighet

En patient kan ha flera sexuellt överförbara sjukdomar samtidigt. Erbjud provtagning för annan STI utifrån sexualanamnes och symtombild.

### Sjukdomsförlopp

Inkubationstiden varierar från några dagar till någon vecka.

Utredning
---------

### Symtom

Infektionen kan vara symtomfri, särskilt hos kvinnor samt vid smitta i svalg och rektum. Symtomen beror på lokalisationen av infektionen:

*   Sveda eller obehag vid miktion.
*   Purulent flytning från vagina, urinrör eller rektum.
*   Hos kvinnor – mellanblödning, kontaktblödning och lågt sittande buksmärta.
*   Konjunktivit hos vuxna och i ovanliga fall hos nyfödda. I sällsynta fall keratit.
*   Faryngitsymtom kan förekomma, men är ovanligt.

### Anamnes

*   Aktuella symtom.
*   Sexualanamnes.
*   Sexualpartner.
*   Tidigare sexuellt överförbara infektioner.

### Status

Fynd som kan förekomma vid undersökning:

*   flytning från uretra, vagina eller anus
*   kontaktblödning eller ruckömhet över cervix.

Tecken på uppåtstigande infektion:

*   feber, allmänpåverkan
*   buksmärtor uni- eller bilateralt
*   smärta eller svullnad av bitestikel eller testikel.

### Handläggning vid utredning

*   Anamnes, inklusive sexualanamnes.
*   Provtagning vid symtom eller tidigast en vecka efter misstänkt smittillfälle. Var frikostig med upprepad provtagning om kort tid gått från smittillfälle.
*   Svar på gonorré och klamydia erhålls från samma prov.
*   Ge förhållningsregler redan vid provtagning.
*   För vidare utredning med odling och resistensbestämning samt behandling – remittera till mottagning med inriktning på STI.
*   Om symtom kvarstår men klamydia-/gonorré-prov är negativt bör prov tas för Mycoplasma genitalium.

### Provtagningar

*   DNA-test kvinnor: vagina, män: urinprov. Provtagning från rektum och svalg görs efter bedömning och sexualanamnes (tas som rutin hos män som har sex med män).
*   Följ laboratoriets provtagningsanvisningar.

### Differentialdiagnoser

Möjliga differentialdiagnoser är:

*   klamydia
*   mycoplasma genitalium.

Behandling
----------

### Handläggning vid behandling

Ge inte behandling mot gonorré i primärvård. Remittera till specialistvård vid påvisad gonorré för kompletterande odling och resistensbestämning, behandling, uppföljning och smittspårning. Gör klinisk smittkskyddsanmälan (SmiNet) och skriv i anmälan till vilken specialistmottagning patienten remitterats. Specialistmottagningen gör sen en kompletterande smittskyddsanmälan.

[SmiNet – elektronisk anmälan av smittsamma sjukdomar](https://www.folkhalsomyndigheten.se/sminet/)

Informera patienten om:

*   diagnosen
*   att smittspårning, behandling och uppföljning sker inom specialiserad vård
*   att undersökning, diagnostik och behandling är kostnadsfri
*   att patienten har informationsplikt gentemot sexualpartner samt är skyldig att använda skydd vid sex
*   ge information och förhållningsregler muntligt och skriftligt, använd gärna [Smittskyddsläkarföreningens smittskyddsblad, informationsblad och rekommendationer för läkare och patienter (flerspråkigt).](https://slf.se/smittskyddslakarforeningen/smittskyddsblad/)

Komplikationer
--------------

### Komplikationer

*   Uppåtstigande infektioner kan leda till epididymit och PID (pelvic inflammatory disease), och i förlängningen infertilitet, extrauterin graviditet och kroniska buksmärtor.
*   Hematogen spridning kan ge disseminerad gonokockinfektion men är väldigt sällsynt.
*   Immunologiska komplikationer kan i enstaka fall förekomma, oftast i form av reaktiv artrit.

Patientmedverkan och kommunikation
----------------------------------

### Stöd och information för patient och närstående

[Gonorré, 1177](https://www.1177.se/sjukdomar--besvar/konsorgan/konssjukdomar/gonorre/)

[Gonorré, UMO](https://www.umo.se/sex/konssjukdomar/gonorre/)

[Smittskyddsblad, informationsblad och rekommendationer för läkare och patienter (flerspråkigt), Smittskyddsläkarföreningen](https://slf.se/smittskyddslakarforeningen/smittskyddsblad/)

Relaterad information
---------------------

[Rekommendation om gonorré från Svenska sällskapet för dermatologi och venereologi](https://ssdv.se/venereologi/riktlinjer)

[Sjukdomsinformation om gonorré, Folkhälsomyndigheten](https://www.folkhalsomyndigheten.se/smittskydd-beredskap/smittsamma-sjukdomar/gonorre/)

[Smittskyddsblad - Smittskyddsläkarföreningen (slf.se)](https://slf.se/smittskyddslakarforeningen/smittskyddsblad/ "https://slf.se/smittskyddslakarforeningen/smittskyddsblad/")

Om innehållet
-------------

Nationellt innehåll

Godkänt:

2023-11-10

Godkänt av:

[Nationellt programområde hud- och könssjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npohudochkonssjukdomar.56432.html)
