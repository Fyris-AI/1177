Bukaortaaneurysm
================

Omfattning av kunskapsstödet
----------------------------

Rekommendationen ger vägledning vid handläggning av asymtomatiskt och icke rupturerat bukaortaaneurysm (pulsåderbråck i buken).

Om hälsotillståndet
-------------------

### Definition

*   Ett bukaortaaneurysm föreligger om diametern på bukaorta är 30 mm eller mer.
*   Bukaortaaneurysm är lokaliserade distalt om njurartärerna.
*   Vid en diameter på 25–29 mm kan benämningen subaneurysmal aorta användas.

### Förekomst

Bukaortaaneurysm förekommer hos knappt 2 % av alla 65-åriga män och 0,5 % av alla 70-åriga kvinnor. Det är fem gånger vanligare hos män än hos kvinnor.

### Orsaker

Vid bukaortaaneurysm ses en nedbrytning av elastin och kollagen samt en kronisk inflammation i kärlväggens mellersta lager (media). Orsaken anses vara multifaktoriell och är till stora delar okänd. Ärftlighet verkar bidra.

### Riskfaktorer

*   Rökning – enskilt viktigaste riskfaktorn med ökad risk för snabbare tillväxt
*   Manligt kön – ökad risk på grund av högre prevalens
*   Hög ålder
*   Ärftlighet – framför allt bukaortaaneurysm hos förstagradssläkting, men även andra aneurysm
*   Hypertoni
*   Hyperlipidemi
*   Bukfetma

Kvinnligt kön innebär en större risk för tillväxt och ruptur, även vid lägre vidd. Bukaortaaneurysm ger även ökad risk för aneurysm i thorakala aorta och arteria poplitea.

Utredning
---------

### Symtom

Bukaortaaneurysm ger sällan symtom. Undantagsvis kan patienten känna en pulserande knöl i buken.

### Anamnes

*   Riskfaktorer
*   Samsjuklighet – särskilt hjärt-kärlsjukdom
*   Genomgången bukkirurgi

### Status

*   Allmäntillstånd
*   Hjärta
*   Lungor
*   Blodtryck
*   Buk – pulserande oöm resistens (ovan navelplanet, lite till vänster)
*   Perifera pulsar – främst i ljumskar, knäveck och fötter

### Handläggning vid utredning

Misstänkt bukaortaaneurysm bör utredas med ultraljud i första hand.

#### Screening

Socialstyrelsen rekommenderar screening med ultraljud hos alla 65-åriga män för att minska risken för en för tidig död i rupturerat bukaortaaneurysm. Screening kan även övervägas vid hereditet för bukaortaaneurysm hos förstagradssläkting.

Behandling
----------

### Handläggning vid behandling

Patientens riskfaktorer bör beaktas och vid behov behandlas.

Patient med diagnostiserat bukaortaaneurysm bedöms och behandlas inom specialiserad vård med:

*   regelbundna ultraljudskontroller vid bukaortaaneurysm ≥ 30 mm
*   bedömning för eventuell kirurgi vid bukaortaaneurysm ≥ 50–55 mm.

Komplikationer
--------------

### Komplikationer

Vid bukaortaaneurysm föreligger ökad risk för ruptur, med livshotande inre blödning och organischemi som följd. Risken är störst vid större odiagnostiserade aneurysm.

Riskfaktorer för ruptur av bukaortaaneurysm är:

*   stort aneurysm
*   kvinnligt kön – vid samma diameter är risken 3–4 gånger ökad hos kvinnor jämfört med män
*   pågående rökning
*   högre ålder
*   ej deltagit i bukaortascreening.

Patientmedverkan och kommunikation
----------------------------------

### Stöd och information för patient och närstående

[Bråck på stora kroppspulsådern i magen, 1177](https://www.1177.se/sjukdomar--besvar/hjarta-och-blodkarl/blodkarl/brack-pa-stora-kroppspulsadern-i-magen/)

Om innehållet
-------------

Nationellt innehåll

Godkänt:

2021-06-01

Godkänt av:

[Nationellt programområde hjärt- och kärlsjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npohjartochkarlsjukdomar.56430.html)
