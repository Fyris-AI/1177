Borrelia
========

Om hälsotillståndet
-------------------

### Förekomst

Borrelia förekommer hos fästingar i större delen av landet. Smittorisken är störst i landets södra och mellersta delar samt längs kusten vid Östersjön och Bottniska viken. Vanligtvis ses sjukdomsfall från april till november med betydande variation i incidens årligen.

Mindre än 1 % av fästingbett förväntas ge borrelia varav majoriteten ger erytema migrans, följt av neuroborrelios och borreliaartrit. Övriga manifestationer är relativt ovanliga.

### Orsaker

Borrelia orsakas av bakterien Borrelia burgdorferi (en spiroket) som sprids till människa via fästingbett.

Utredning
---------

### Symtom

#### Erytema migrans

*   Inkubationstid – oftast 1–4 veckor.
*   Solitära erytem – expanderande oöm hudrodnad med eller utan central uppklarning, minst 5 cm.
*   Multipla erytem eller feber – tecken på disseminerad sjukdom.

#### Neuroborrelios

*   Inkubationstid – oftast 4–8 veckor (i undantagsfall 1–12 veckor).
*   Meningit – huvudvärk, trötthet och ibland feber.
*   Radikulit – intensiv smärta som förvärras nattetid (dålig effekt av smärtstillande) samt nedsatt känsel och kraft, vanligare hos vuxna.
*   Facialispares – vanligaste kranialnervssymtomet (förekommer andra).
*   Barn – oftast facialispares, huvudvärk, aptitlöshet och kräkningar med eller utan menigism.

#### Borreliaartrit

*   Mono- eller oligoartrit – svullnad och smärta, ofta i knäled.
*   Duration – dagar till veckor, ibland recidiverande artriter.

#### Borrelialymfocytom

*   Ovanligt, ses främst hos barn.
*   Oöm blåröd svullnad (1–5 cm), ofta på örsnibb, bröstvårta eller skrotum.

#### Akrodermatit

*   Kommer åratal efter fästingbett, ofta hos äldre kvinnor.
*   Kronisk blåröd missfärgning på hand eller fot, med tiden hudatrofi och sensorisk neuropati.

### Anamnes

*   Aktuellt eller tidigare fästingbett.
*   Symtomdebut och duration.

### Status

*   Allmäntillstånd – temp vid behov.
*   Hudinspektion.
*   Neurologiskt status vid behov.
*   Ledstatus vid behov.

### Handläggning vid utredning

*   Anamnes på fästingbett ger stöd för diagnos, men flertalet patienter har inte noterat någon fästing.
*   Erytema migrans är en klinisk diagnos. Solitärt erytem behandlas i primärvården, men vid feber eller multipla erytem rekommenderas kontakt med specialiserad vård.
*   Övriga manifestationer kräver ofta någon form av utredning för diagnostik. Vid atypisk bild eller oklar diagnos rekommenderas kontakt med specialiserad vård.

#### Diagnostik

Serologi är sällan indicerat, men kan i vissa fall ge stöd i diagnostiken, ibland tillsammans med annan utredning.

*   Neuroborrelios – diagnos ställs genom likvoranalys, ibland i kombination med serologi.
*   Borreliaartit – nästan 100 % har IgG-antikroppar. Prov från ledvätska för PCR-analys kan stödja diagnosen.
*   Borrelialymfocytom – cirka 70 % har IgG-antikroppar.
*   Akrodermatit – 100 % har IgG-antikroppar. Hudbiopsi för histologi kan komplettera diagnostiken.

### Provtagningar

#### Laboratorieprover

##### Serologitolkning

Serologi vid borreliadiagnostik kan vara svårtolkad.

*   Negativ serologi förekommer vid tidig och lokal manifestation av borrelia.
*   Isolerat förhöjda IgM utan utveckling av IgG är ofta falskt positiva på grund av ospecifik reaktion.

Fynd som talar för aktuell infektion är:

*   konversion från negativ till positiv serologi av IgM och/eller IgG vid prov tagna med 4–6 veckors intervall
*   positiv serologi vid typisk klinisk bild av borreliaartrit, borrelialymfocytom eller akrodermatit.

Fynd som talar emot aktuell infektion är:

*   positiv serologi utan typisk klinisk bild och utan titerstegring (prov tagna med 4–6 veckors intervall)
*   negativ serologi \> 8 veckor efter symtomdebut (talar starkt emot både neuroborrelios och borreliaartrit).

Behandling
----------

### Handläggning vid behandling

*   Borrelia behandlas med antibiotika.
*   Behandlingstiden vid andra borreliainfektioner än solitära erytema migrans varierar mellan 10–21 dagar beroende på manifestation. Längre behandlingstider har inte haft dokumenterad effekt.
*   Uppföljande serologi efter avslutad borreliabehandling bör undvikas, då antikroppar kan kvarstå flera år.

### Förebyggande åtgärder

Ge råd om att:

*   använda täckande klädsel och inspektera huden dagligen vid vistelse i naturen
*   klippa gräset kort och försöka hålla rådjur borta från trädgårdar.

### Egenvård

Informera patienten om att:

*   avlägsna eventuell fästing på kroppen med pincett/fästingborttagare
*   tvätta bettet med tvål och vatten
*   observera huden under en månad och kontakta sjukvård vid tillväxt av eller nytillkommen rodnad.

### Behandlingsval

#### Läkemedelsbehandling

##### Solitära erytema migrans

*   Vuxna – penicillin V, 1 g x 3 i 10 dagar.
*   Barn – penicillin V, 25 mg/kg x 3 i 10 dagar.

##### Borreliaartrit

*   Vuxna – doxycyklin 100 mg x 2 i 14 dagar.

Komplikationer
--------------

### Komplikationer

Borreliakardit är sällsynt men kan ge AV-block II-III relativt tidigt efter fästingbett.

Patientmedverkan och kommunikation
----------------------------------

### Stöd och information för patient och närstående

[Borrelia, 1177](https://www.1177.se/sjukdomar--besvar/hud-har-och-naglar/infektioner-pa-huden/borrelia/)

Relaterad information
---------------------

[Borreliainfektion – Folkhälsomyndigheten](https://www.folkhalsomyndigheten.se/smittskydd-beredskap/smittsamma-sjukdomar/borreliainfektion-/)

[Läkemedel vid bakteriella hud- och mjukdelsinfektioner - behandlingsrekommendation, Läkemedelsverket](https://www.lakemedelsverket.se/sv/behandling-och-forskrivning/behandlingsrekommendationer/sok-behandlingsrekommendationer/lakemedel-vid-bakteriella-hud--och-mjukdelsinfektioner---behandlingsrekommendation)

[Behandlingsrekommendationer för vanliga infektioner i öppenvård, Folkhälsomyndigheten](https://www.folkhalsomyndigheten.se/publikationer-och-material/publikationsarkiv/b/behandlingsrekommendationer-for-vanliga-infektioner-i-oppenvard/)

Om innehållet
-------------

Nationellt innehåll

Godkänt:

2020-11-25

Godkänt av:

[Nationellt programområde infektionssjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npoinfektionssjukdomar.56434.html)
