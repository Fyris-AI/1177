Title: Endokardit - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/endokardit/

Endokardit
==========

Om hälsotillståndet
-------------------

### Definition

Endokardit innebär en infektion orsakad av mikroorganism i endokardiet, på hjärtklaff (nativ eller protes), pacemaker eller implanterbar defibrillator (ICD). Icke-bakteriell endokardit är sällsynt.

### Förekomst

Incidensen av endokardit i Sverige är cirka 5–7 fall per 100 000 invånare. Medianåldern vid insjuknande är drygt 65 år.

### Orsaker

Endokardit kan ha ett akut eller subakut förlopp, främst utifrån bakomliggande agens. Vanligast är stafylokocker (ofta akut) och alfahemolytiska streptokocker (ofta subakut).

Icke-bakteriell endokardit kan ses vid exempelvis malignitet, reumatisk feber, SLE eller koagulationsrubbning.

### Riskfaktorer

*   Klaffprotes
*   Kongenitala och förvärvade klaffel
*   Tidigare endokardit
*   Pacemaker eller ICD
*   Pågående intravenöst missbruk

Utredning
---------

### Symtom

#### Akuta symtom

*   Allmänpåverkan
*   Akut påkommen och hög feber

#### Subakuta symtom

*   Ofta långdragen och måttlig feber
*   Trötthet
*   Värk i bröstkorg, leder eller muskler
*   Ibland viktnedgång

#### Följdsymtom

Endokardit kan orsaka septisk embolisering, infektiös spridning i kroppen och immunologiska reaktioner. Det kan i sin tur ge:

*   hjärtsymtom – vid hjärtinfarkt, aortarotabscess, hjärtsvikt
*   neurologiska symtom – vid stroke, septiskt aneurysm i hjärna
*   luftvägssymtom – vid lunginfarkt, hjärtsvikt
*   njurpåverkan – vid immunologisk glomerulonefrit, septisk njurinfarkt
*   hudutslag – vid hudembolier, immunologiska reaktioner.

### Anamnes

*   Riskfaktorer
*   Tandläkarbesök eller annat ingrepp nyligen

### Status

*   Allmäntillstånd – feber, dyspné
*   Mun och svalg
*   Hjärta – nytillkommet blåsljud
*   Lungor – biljud
*   Hud – särskilt sår eller småblödningar på händer eller fötter
*   Överväg EKG

### Handläggning vid utredning

Endokardit kan ha en varierande symtombild och vara en svår diagnos att ställa. Misstanke bör väckas vid feber eller frossa och:

*   nytillkommet blåsljud
*   samtidig klaffprotes, pacemaker, ICD eller medfött hjärtfel
*   tidigare endokardit
*   intravenöst missbruk
*   nyligen genomfört tandläkarbesök hos patient med klaffsjukdom
*   nyligen stroke av oklar genes eller samtidig generaliserad inflammation
*   hudförändringar på händer eller fötter.

Klinisk bild som talar för sepsis bör handläggas akut enligt separat rekommendation. Misstänkt endokardit bör bedömas akut inom specialiserad vård.

### Provtagningar

#### Laboratorieprover

Överväg CRP och temp.

Behandling
----------

### Handläggning vid behandling

Akut endokardit behandlas inom specialiserad vård.

### Förebyggande åtgärder

#### Profylax inför tandingrepp

Förebyggande tandvård och ett gott tandstatus är den viktigaste åtgärden. Antibiotikaprofylax är sällan indicerat inför tandingrepp, nyttan är omdiskuterad.

I vissa utvalda fall kan antibiotikaprofylax övervägas vid klaffprotes eller tidigare endokardit inför invasiva ingrepp som:

*   tandextraktion
*   tandstensskrapning
*   dentoalveolär tandkirurgi.

Antibiotika ges då peroralt 60 minuter före ingreppet med:

*   amoxicillin 2 g till vuxna, 50 mg/kg till barn
*   vid pc-allergi klindamycin 600 mg till vuxna, 20 mg/kg till barn.

Relaterad information
---------------------

[Antibiotikaprofylax i tandvården - behandlings­rekommendation, Läkemedelsverket](https://www.lakemedelsverket.se/sv/behandling-och-forskrivning/behandlingsrekommendationer/sok-behandlingsrekommendationer/antibiotikaprofylax-i-tandvarden---behandlingsrekommendation#hmainbody1)

Om innehållet
-------------

Nationellt innehåll

Godkänt:

2021-06-14

Godkänt av:

[Nationellt programområde hjärt- och kärlsjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npohjartochkarlsjukdomar.56430.html)
