Vårdnivå, samverkan och remissrutiner
-------------------------------------

### Remissrutiner

#### Remiss till dermatologisk mottagning (barn och vuxna)

*   Utbredda eksem eller där symtomkontroll ej uppnås på topikal behandling inom 6 veckor.
*   Behov av strukturerad eksemskola.
*   Vid misstanke om kontaktallergi för epikutantestning.

Om hälsotillståndet
-------------------

Atopisk dermatit är den hudsjukdom som ur ett samhällsperspektiv ger mest sjukdomsbörda och är en av de vanligaste hudsjukdomarna globalt. Sjukdomen debuterar som huvudregel före 6 års ålder och kan ha en stor inverkan på livskvaliteten för både patienten och hela familjen. Hos de flesta patienter försvinner symtomen, åtminstone temporärt, i tidiga tonåren. Vid svårare former av atopisk dermatit kan besvären kvarstå även i vuxenlivet.

### Definition

Atopisk dermatit är en kliande, kronisk inflammatorisk hudsjukdom. Med begreppet atopi menas en familiär hypersensitivitet av hud och slemhinnor mot ämnen från omgivningen associerad med en ökad IgE-produktion. Atopisk dermatit är starkt associerad med en sådan hypersensitivitet, men upp till hälften av patienter med typisk klinisk atopisk dermatit har normala IgE-värden i blodet.

### Förekomst

*   Atopiskt dermatit drabbar drygt 25 % av alla barn i Sverige och 10 % av alla vuxna.
*   Drygt hälften insjuknar före 2 års ålder.

### Orsaker

*   Sjukdomen är multifaktoriell, både arv och miljö spelar roll för uppkomsten av inflammationen.
*   En defekt hudbarriär och T-cellsdominerad hudinflammation är viktiga faktorer i patogenesen.

### Riskfaktorer

Atopiska sjukdomar i familjen predisponerar för utveckling av atopisk dermatit.

### Utlösande faktorer

Vanliga försämrande faktorer är:

*   Torrt klimat vintertid (75 % av patienterna förbättras under sommartid).
*   Tvål och vatten kan ha en uttorkande effekt (att undvika dusch/bad kan ej rekommenderas - viktigt att smörja med mjukgörande).
*   Klåda (leder till rivning).
*   Svettning och irritanter (till exempel fibrer på kläder).
*   Psykosocial stress.

Det är oklart om mjölk och ägg ger försämring av atopisk dermatit. De kan som andra allergen ge hudmanifestation som misstolkas som atopisk dermatit.

### Samsjuklighet

*   Mycket vanligt – allergier och sjukdomar som astma och allergisk rinit.
*   Samtidig kontaktallergi förekommer och bör misstänkas vid svårbehandlat eksem.
*   Viss förekomst – ADHD, depression och ångest.
*   Svår atopisk dermatit hos vuxna och hjärt-och kärlsjukdom ( påvisat i flera epidemiologiska studier).
*   Alopecia areata.

Utredning
---------

### Handläggning vid utredning

*   Anamnes och klinisk undersökning räcker i de allra flesta fall.
*   Remittera för epikutantestning vid anamnestisk misstanke om kontaktallergi som bakomliggande trigger.

### Symtom

*   Klåda som kan vara lokaliserad eller generaliserad och kan variera i intensitet och utbredning över tid.
*   Smärta kan uppstå bl a pga hudsprickor.
*   Sömnstörning vid svår klåda.

### Anamnes

Anamnes kan innefatta:

*   Hudutslag i hudveck.
*   Astma och/eller hösnuva eller hos barn <4 år anamnes på atopisk sjukdom hos förstagradssläkting.
*   Generellt torr hud det senaste året.
*   Symptom som klåda, smärta och sömnsvårigheter.
*   Psykiska symptom som ångest och depression samt psykosocial stress.
*   Försämrande faktorer och samsjuklighet.
*   Följsamhet till tidigare föreslagen behandling.

### Status

Statusfynd utifrån patientens ålder.

#### Barn 0–2 år

*   Hos drygt hälften av patienterna debuterar utslagen under första levnadsåret.
*   Utseende – torra eller vätskande utslag.
*   Lokalisation – börjar oftast på kinderna, kan även sprida sig diffust över bål och extremiteter, företrädesvis på sträcksidorna. Blöjområdet är vanligen fritt från hudförändringar.

#### Barn 2–12 år

*   Utseende – torra eller lichenifierade hudförändringar.
*   Lokalisation – vanligen böjveck speciellt i arm- och knäveck, runt hand- och fotleder, på händer, hals och bakom öron, men kan sitta på hela kroppen

#### Barn över 12 år och vuxna

*   Utseende – torra eller lichenifierade hudförändringar.
*   Lokalisation – eksemet kan fortfarande vara lokaliserat till böjveck, därtill vanligt med eksem på händerna, på halsen, i ansiktet (speciellt runt ögonen, runt munnen och i pannan) samt i hårbotten, men kan sitta på hela kroppen.

Oavsett ålder kan atopisk dermatit ha mera papulöst utseende i melaninrik hud.

#### Andra hudmanifestationer

Andra vanliga hudmanifestationer som förekommer vid atopiskt dermatit är:

*   Juvenil plantardermatos – torr sprucken hud på fötter, främst under framfot och stortår, hos mindre barn, sällsynt efter 15 års ålder.
*   Nummulära eksemförändringar – myntformade hudförändringar på extremiteter och ibland bål.
*   Eksem på bröstvårtor – torra, fnasiga, ibland vätskande uni- eller bilaterala förändringar hos tonårsflickor och unga kvinnor. Observera att bröstcancer kan ge eksemliknande förändringar på bröstvårtorna.

### Undersökningar

Individer med atopisk dermatit har en benägenhet att få sekundärinfektioner i huden. Antibiotika är sällan indicerat, utan endast vid feber eller utbredd impetigo.

*   Sårodling inklusive MRSA-odling vid misstanke om sekundärinfektion som till exempel utbredd impetigo eller intertriginös streptokockdermatit.
*   PCR vid klinisk misstanke om herpes simplexinfektion (Eczema herpeticum) som kan ge en utbredd och svår infektion i huden och då bör behandlas med antivirala medel.
*   Utredning med epikutantest bör övervägas vid behandlingsresistent eksem hos äldre barn och vuxna. Remiss till dermatolog eller annan specialiserad vård rekommenderas.

### Diagnoskriterier

Patienten måste ha en kliande hudsjukdom men även minst tre av följande kriterier:

*   Anamnes på hudutslag i hudveck såsom armveck, knäveck, framtill på vristerna eller runt halsen, samt hos barn under 10 år även på kinderna.
*   Anamnes på astma eller hösnuva, eller hos barn under 4 år anamnes på atopisk sjukdom hos förstagradssläkting.
*   Anamnes på generellt torr hud det senaste året.
*   Synligt eksem i hudveck vid undersökning , eller hos barn under 4 år eksem på kinder, panna eller extremiteternas sträcksidor.
*   Sjukdomsdebut före 2 års ålder (inget kriterium om barnet är < 4 år).

### Differentialdiagnoser

Möjliga differentialdiagnoser varierar beroende på lokalisation och ålder hos patienten:

*   Seborroiskt eksem – hos spädbarn vanligen lokaliserat till ansikte och hårbotten. Att skilja seborroisk dermatit från atopisk dermatit kan vara mycket svårt och därför har man ibland använt termen eczema infantum.
*   Psoriasis – framförallt hos barn.
*   Allergiskt kontakteksem - vanligare hos vuxna, men förekommer även hos barn.
*   Svampinfektion.
*   Skabb.

Behandling
----------

### Förebyggande åtgärder

Ge information och råd om att:

*   undvika eller minska försämrande faktorer
*   huden är känslig flera månader efter att den ser läkt ut
*   använda mjukgörande medel 2 gånger dagligen
*   det är alltid bra att smörja huden direkt efter bad och dusch
*   behandla eksem med tillräckligt starkt lokalt verkande läkemedel till utläkning och därefter underhållsbehandla två gånger per vecka i flera veckor till
*   hålla barns naglar korta för att minska rivmärken vid klåda
*   använda bomullshandskar nattetid vid klåda.

### Behandlingsval

#### Allmänt

*   Prioritera lokalbehandling framför utredning som till exempel epikutantestning.
*   Daglig smörjning med mjukgörande medel på torr hud är viktigt för att förbättra hudbarriären.
*   Eksem och klåda behandlas i första hand genom smörjning med glukokortikoidpreparat.
*   Antihistaminer saknar effekt på klådan.
*   Preparat med olika egenskaper: salva, fet kräm, kräm eller kutan emulsion (lotion) kan provas utifrån patientens preferenser. Inga effektmässiga skillnader påvisade.
*   Preparat med urea eller propylenglykol kan svida vilket bör beaktas vid behandling av barn.
*   Behandlingsschema för utvärtes behandling rekommenderas ej. Se under behandling, lokala glukokortikoider.

#### Lokala glukokortikoider

*   Lokala glukokortikoider är i kombination med mjukgörande, förstahandspreparat vid behandling av atopisk dermatit.
*   Indelas i svaga (grupp I), medelstarka (grupp II), starka (grupp III), extra starka (grupp IV). Appliceras 1 gång dagligen.
*   Valet av glukokortikoid grundar sig på patientens ålder, eksemets svårighetsgrad och lokalisation. Vanligtvis grupp I i ansiktet, grupp II på kroppen hos barn och grupp III på kroppen hos vuxna. Glukokortikoidbehandling är ej kontraindicerad vid graviditet och amning.
*   Preparat i grupp III och IV bör undvikas i ansikte och intertriginösa områden.
*   Nedtrappning kan påbörjas vid klådfrihet och då inga eller få eksemförändringar kvarstår.
*   När klinisk utläkning har skett är det fördelaktigt med en underhållsbehandling två gånger per vecka i ytterligare flera veckor för att förhindra snabba recidiv.
*   Upprepade behandlingsperioder ofta nödvändiga.
*   Vid utebliven effekt efter 6 veckor rekommenderas kontakt med specialiserad vård.

#### Mjukgörande behandling

##### Mjukgörande behandling som underhållsbehandling med tillsats

*   Karbamid – fuktbevarande men kan svida.
*   Propylenglykol – fuktbevarande, har visst antibakteriellt skydd.
*   Glycerol – fuktbevarande, svider inte.

##### Olika beredningar

*   Lotion – tunn, lättapplicerad, måste användas oftare för att få god effekt.
*   Kräm – rekommenderas som basberedning, finns med varierande konsistens och fettinnehåll (20–70 %).
*   Salva – mycket fet, undvik vid vätskande eksem.
*   Emulgerade oljor – kan användas i stället för tvål och i badvatten.

#### Lokala kalcineurinhämmare

*   Lokala kalcineurinhämmare (takrolimus och pimekrolimus) är andrahandsmedel hos vuxna samt barn över 2 år.
*   Kan övervägas vid terapisvikt eller behov av långvarig behandling, särskilt i ansikte eller på ögonlock.
*   Påstrykes 2 gånger per dag tills utslaget helt försvunnit och därefter ytterligare någon vecka.
*   När klinisk utläkning har skett är det fördelaktigt med en underhållsbehandling två gånger per vecka i ytterligare flera veckor för att förhindra snabba recidiv.

#### Antihistaminer

Kortvarig behandling med sederande antihistamin kan i det akuta skedet övervägas för att påskynda insomnande. Behandling med sederande antihistamin kan bidra till efterföljande dagtrötthet och negativa effekter på inlärning och arbete.

#### Övriga behandlingar via dermatolog

*   Fler potenta läkemedel finns att tillgå inom specialiserad vård än tidigare och patienter bör remitteras dit om utvärtes behandling inte har tillfredsställande effekt.
*   Exempel på systemiska läkemedel är ciklosporin, metotrexat, IL-hämmare och JAK-hämmare.
*   Exempel på annan behandling är ljusbehandling.

Komplikationer
--------------

*   Sekundärinfektion med bakterier förekommer men kräver sällan antibiotika. God eksembehandling räcker oftast.
*   Infektioner med herpesvirus (eczema herpeticum) ska behandlas.
*   Eksem kan påverka livskvalitén för både patient och familj samt leda till lång sjukskrivning eller arbetsbyte.

Försäkringsmedicin och intyg
----------------------------

### Sjukskrivning

Det är sällan indicerat med sjukskrivning för atopisk dermatit men kan krävas vid svåra handeksem.

Patientmedverkan och kommunikation
----------------------------------

### Stöd och information för patient och närstående

*   Symtomskattningsskalor som DLQI, POEM.
*   Eksemskola där man kan lära sig mer om smörjteknik, behandlingsprinciper och försämringsfaktorer bör ingå framför allt för barn.
*   Medicinsk yrkesrådgivning för patienter med handeksem.

Om innehållet
-------------

Nationellt innehåll
