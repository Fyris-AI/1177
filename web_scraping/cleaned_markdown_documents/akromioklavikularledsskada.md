Akromioklavikularledsskada
==========================

Omfattning av kunskapsstödet
----------------------------

Denna rekommendation berör omhändertagande i samband med akuta skador i akromioklavikularleden (AC-leden).

Om hälsotillståndet
-------------------

### Definition

Akuta AC-ledsskador klassificeras utifrån dislokationsgrad (luxationsgrad) och ligamentskada enligt Rockwood klassifikation.

[Rockwood klassifikation av AC-ledskador.pdf](https://vardpersonal.1177.se/contentassets/9af6385472594694bb4c53834ebed2c4/rockwood-klassifikation-av-ac-ledskador.pdf)

### Förekomst

Akuta AC-ledskador förekommer främst hos män i 20-årsåldern.

### Orsaker

Skador i AC-leden kan uppstå vid fall eller vid ett direkt slag mot leden.

Utredning
---------

### Anamnes

*   Tidpunkt för trauma
*   Skadans uppkomst
*   Smärtutveckling

### Status

Undersök båda axlarna genom inspektion och palpation och testa rörligheten.

Uteslut neurovaskulär påverkan genom att kontrollera handledspuls och sensibilitet distalt.

Typiska statusfynd är

*   svullnad och ömhet över AC-leden
*   den distala delen av nyckelbenet framträder synligt
*   molande värk som sträcker sig ut mot axeln och upp mot nacken
*   cross-body test och painful arc abduction 160–180° positivt.

#### Cross-body test

Förstora bilden

![Image 3: Patient som placerar handen på motsatta sidans axel. ](https://vardpersonal.1177.se/contentassets/4945f75f86cb4d31a1fe0a690a7f22fc/cross-body-test.jpg?saved=2024-02-19+11:46&preset=low-res)

Patienten placerar handen på motsatta sidans axel. Testet är positivt om rörelsen utlöser lokal smärta över AC-leden.

Foto: Charlotte Lundholm

#### Painful arc abduction

Förstora bilden

![Image 5: Patient med abducerad axel.](https://vardpersonal.1177.se/contentassets/1fc3d41e49c843c8b3d4af7a1742cb96/painful-arc-abduction.jpg?saved=2024-02-19+11:46&preset=low-res)

Be patienten abducera axeln. Ibland kan undersökaren hjälpa till att försiktigt trycka armen uppåt. Testet är positivt om patienten känner smärta vid sträckning \> 120°.

Foto: Charlotte Lundholm

### Handläggning vid utredning

Akuta AC-ledsskador bör röntgas.

Olika grad av kvarstående dislokation i AC-leden kan förekomma.

Patienten bör bedömas akut av ortoped

*   vid misstanke om en större AC-ledsluxation (\> grad II, enligt Rockwoods klassifikation)
*   om huden över en protruderande nyckelbensände ter sig ischemisk eller nekrotisk.

### Undersökningar

#### Bilddiagnostik

Bilaterala bilder med slätröntgen är standard. Röntgenfyndet är normalt vid AC-ledskada grad I (och ibland vid grad II) enligt Rockwoods klassifikation.

### Differentialdiagnoser

*   Klavikelfraktur
*   Kuffruptur 
*   Främre axelledsinstabilitet
*   Frusen skuldra (frozen shoulder)
*   Impingementsyndrom i axelled
*   Reumatoid artrit och psoriasisartrit
*   Artros i AC-led och/eller axelled
*   Tumör

Behandling
----------

### Handläggning vid behandling

Fysioterapi samt smärtlindring rekommenderas utifrån behov.

Vid svårare AC-ledsskada (\> grad II, enligt Rockwoods klassifikation) görs en kirurgisk bedömning av ortoped.

### Behandlingsval

#### Läkemedelsbehandling

Vid behov ge

*   COX-hämmare
*   paracetamol.

#### Fysioterapi

Avlastning med slynga under några veckor kan ge smärtlindring.

Huvudsyftet med fysioterapi långsiktigt är att patienten ska återfå normal funktion i axel och skuldra samt stabilisera bål och muskulatur kring AC-leden.

#### Kirurgisk behandling

När kirurgisk behandling är indicerad genomförs en ledbandsplastik/rekonstruktion.

Uppföljning
-----------

Vid kvarstående besvär sex månader efter trauma rekommenderas bedömning av ortoped.

Komplikationer
--------------

AC-ledskada kan leda till kroniska besvär i form av instabilitet och artros.

Försäkringsmedicin och intyg
----------------------------

### Sjukskrivning

[Skulder-och axelledsbesvär, försäkringsmedicinskt beslutsstöd, Socialstyrelsen](https://forsakringsmedicin.socialstyrelsen.se/beslutsstod-for-diagnoser/diagnoser/rorelseorganens-sjukdomar/skulder--och-axelledsbesvar/)

[Rockwood Classification of Acromioclavicular Joint Separations, The Association of Bone and Joint Surgeons](https://www.ncbi.nlm.nih.gov/pmc/articles/PMC5174051/)

Om innehållet
-------------

Nationellt innehåll

Godkänt:

2023-08-16

Godkänt av:

[Nationellt programområde rörelseorganens sjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npororelseorganenssjukdomar.56460.html)
