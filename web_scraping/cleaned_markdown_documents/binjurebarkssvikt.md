Title: Binjurebarkssvikt - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/binjurebarkssvikt/

Binjurebarkssvikt
=================

Om hälsotillståndet
-------------------

Kortisol och aldosteron bildas i binjurebarken och reglerar blodtryck, saltbalans och omsättning av proteiner, glukos och fett.

Vid primär svikt uppkommer brist av både kortisol och aldosteron. Vid sekundär och tertiär brist uppstår endast svikt i kortisolaxeln då aldosteronproduktionen fortsatt är intakt via renin angiotensinsystemet.

Obehandlad kortisolsvikt är ett livshotande tillstånd.

### Förekomst

Årligen insjuknar knappt en person per 100 000 invånare i Addisons sjukdom, oftast i åldern 20–40 år. Cirka 1 300 personer har sjukdomen i Sverige.

### Orsaker

Primär binjurebarkssvikt kan ha olika orsaker:

*   autoimmun adrenalit (vanligast 90 %)
*   tuberkulos, HIV eller annan infektion
*   bilateral adrenalektomi
*   amyloidos eller annan inlagringssjukdom
*   metastas
*   blödning.

#### Sekundär binjurebarkssvikt

Sekundär binjurebarkssvikt orsakas av sjukdomar i hypofysen som ger en hypofysinsufficiens med ACTH-brist.

#### Tertiär binjurebarkssvikt

Tertiär binjurebarkssvikt orsakas av läkemedel (inklusive naturläkemedel).

Exempel är:

*   glukokortikoider
*   ketokonazol
*   fenytoin, karbamazepin
*   levaxin
*   Johannesört.

### Samsjuklighet

Vid autoimmun adrenalit föreligger risk för annan autoimmun sjukdom:

*   hypo- eller hypertyreos
*   diabetes typ 1
*   hypoparatyreoidism
*   primär ovariell insufficiens
*   celiaki, atrofisk gastrit.

Utredning
---------

### Symtom

*   Allmänna – trötthet, som en slags apati, allmän kroppslig svaghet
*   Viktnedgång – vanligt
*   Mage-tarm – diffus buksmärta, aptitlöshet, illamående, ibland kräkningar
*   Psykiska – nedstämdhet, ångest
*   Hud – ökad pigmentering (handflator, ärr, areolae och ledsträcksidor), vitiligo, alopeci
*   Smärta – muskuloskeletalt
*   Infektion – ökad känslighet med hög feber och uttalade symtom

#### Vid akut binjurebarkskris

*   Allmänna – påtaglig akut svaghet, konfusion, synkope
*   Mage-tarm – buksmärta, illamående, kräkningar
*   Smärta – särskilt i rygg

### Anamnes

*   Aktuella symtom – debut och förlopp
*   Läkemedel – särskilt pågående eller tidigare kortisonbehandling (lokal eller systemisk)
*   Andra sjukdomar

### Status

*   Allmäntillstånd
*   Blodtryck – ortostatism, hypotoni
*   Hud – pigmentering (hyper – gråbrun, hypo – vitiligo), alopeci

#### Vid akut binjurebarkskris

Statusfynd som talar för akut binjurebarkskris är sänkt medvetandegrad, hypotension och bukömhet.

### Handläggning vid utredning

*   Vid misstänkt akut binjurebarkskris, remittera akut för bedömning inom specialiserad vård.
*   Vid misstänkt binjurebarkssvikt, gör en klinisk bedömning och kontrollera prover.
*   Vid diagnostisk osäkerhet kan Synachten-test utföras via specialiserad vård.

Beakta att risk för binjurebarkssvikt kan kvarstå i över ett år efter utsättning efter en långvarig kortisonbehandling.

### Provtagningar

#### Laboratorieprover

För att stärka misstanke om diagnos, ta elektrolyter, tyreoideaprov, blodglukos och S-kortisol (tas klockan 8-9).

##### Provsvar talande för binjurebarkssvikt

*   Natrium – lågt-normalt
*   Kalium – normalt-högt
*   Glukos – lågt
*   TSH – högt
*   S-kortisol – lågt, < 100 nmol/L (\> 350 nmol/L talar emot ACTH/kortisolbrist)

Behandling
----------

### Handläggning vid behandling

*   Patient med misstänkt akut binjurebarkskris bör få akutbehandling i väntan på transport.
*   Behandling och uppföljning av binjurebarkssvikt sker inom specialiserad vård.
*   Patienten behöver vara välinformerad om sin sjukdom och behandling.
*   Tillfälliga ökningar av kortisondosen är ofarligt.

#### Akutbehandling

*   Följ vitalparametrar – allmänpåverkan, andningsfrekvens, saturation, puls, blodtryck.
*   Om möjligt, ta S-kortisol före behandling och skicka med provet till sjukhuset.
*   Ge intravenös behandling med 100 mg hydrokortison följt av 1000 ml natriumklorid (första timmen).

Om hydrokortison intravenöst saknas är prednisolon ett alternativ. I sista hand kan dexametason ges. Konsultera endokrinolog vid behov.

### Egenvård

Patienten bör:

*   ha informationskortet ’Livsviktig information om kortisolbrist’
*   kunna justera kortisondosen vid stresstillstånd som infektion eller olyckshändelse (tablett och injektionsbehandling)
*   erbjudas influensavaccin årligen
*   öka kortisondosen (x 2-3) vid infektion, vanligen två till tre dagar
*   ofta sjukhusvårdas vid hög feber, illamående, kräkningar eller diarréer.

Patientmedverkan och kommunikation
----------------------------------

### Stöd och information för patient och närstående

[Addisons sjukdom, 1177](https://www.1177.se/sjukdomar--besvar/hormoner/addisons-sjukdom/)

Om innehållet
-------------

Nationellt innehåll

Godkänt:

2020-11-25

Godkänt av:

[Nationellt programområde endokrina sjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npoendokrinasjukdomar.56428.html)
