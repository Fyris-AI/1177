Title: Bettskador - 1177 för vårdpersonal

URL Source: https://vardpersonal.1177.se/kunskapsstod/kliniska-kunskapsstod/bettskador/

Bettskador
==========

Om hälsotillståndet
-------------------

Bettskador innebär, förutom själva sårskadan, en infektionsrisk som bör beaktas. Infektionen orsakas av bakterier från munhålefloran hos den som tillfogat bettet eller från bakterier på huden hos den som blivit biten.

### Förekomst

Hundbett utgör majoriteten av akutbesök för bettskador. Kattbett är däremot den vanligaste orsaken till infektion efter bett.

### Orsaker

Munfloran hos den som bitit påverkar vilken infektion ett bett ger upphov till. Infektionerna är ofta polymikrobiella. Utöver purulenta infektioner kan blodsmitta, stelkramp och rabies behöva uppmärksammas.

#### Kattbett

Vid kattbett förekommer följande bakterier:

*   Pasteurella multocida, som är den mest virulenta bakterien och den vanligaste orsaken till infektion 
*   Capnocytophaga canimorsus  
*   Bartonella henselae, som kan orsaka Cat Scratch Disease, särskilt vid immunsuppression  
*   Stafylococcus aureus, men den bakterien är mycket ovanlig vid kattbett.  

#### Hundbett

Vid hundbett förekommer följande bakterier:

*   Pasteurella-arter, som är vanligast vid allvarlig infektion  
*   andra agens som förekommer är olika sorters streptokocker, stafylokocker, Neisseria, Eikenella samt Capnocytophaga canimorsus.  

#### Människobett

Vid människobett förekommer följande bakterier:

*   Streptokocker eller bakterier i HACEK-gruppen som till exempel Haemophilus, Aggregatibacter, Cardiobacterium hominis, Eikenella corrodens och Kingella kingae  
*   Stafylokocker  
*   även blodsmitta kan överföras.  

### Riskfaktorer

Infektionsrisken efter bett är högst vid:

*   djupt penetrerande punktionssår  
*   bett med omfattande vävnadsskador  
*   lokalisation på händer, fötter och genitalia  
*   lednära eller protesnära bett.  

Utredning
---------

### Symtom

Infektionstecken ses redan inom fyra timmar vid pasteurellainfektioner efter katt- och hundbett. Vid infektioner med andra bakterier blir tecken synliga tidigast efter åtta timmar.

Symtom vid infektion efter bett är:

*   rodnad  
*   svullnad  
*   smärta  
*   värmeökning  
*   purulent sekretion  
*   feber. 

Vid Cat Scratch Disease ses en papel vid bettet eller rivsåret samt feber och regional lymfkörtelsvullnad. Infektionen är oftast självläkande.

### Anamnes

Följande ska tas i beaktning vid anamnes:

*   vilket djur tillfogade bettet  
*   tidpunkt och geografisk plats för skadan  
*   relevanta sjukdomar, allergier, vaccinationer och läkemedel.  

### Status

Kom ihåg detta i status:

*   Bedöm allmäntillstånd.  
*   Bedöm bettets djup och närhet till leder.  
*   Kontrollera distalstatus vid extremitetsskada.  

### Handläggning vid utredning

Patient med ledskada, omfattande skada, allmänpåverkan eller tecken på komplikation bör bedömas akut inom specialiserad vård.

### Provtagningar

Följande provtagning rekommenderas:

*   Aerob och anaerob sårodling rekommenderas vid infektionstecken. Ange att det är ett bett, vilken djurart bettet kommer ifrån och bettets lokalisation på odlingsremissen.  
*   Vid människobett, överväg provtagning för blodsmitta.  

Behandling
----------

### Handläggning vid behandling

Handlägg enligt följande:

*   Rengör och lägg om såret.  
*   Överväg att konsultera specialiserad vård vid skada som kräver slutning.  
*   Överväg antibiotika som profylax eller behandling.  
*   Överväg vaccin mot stelkramp vid sår kontaminerat med jord, se kunskapsstödet om stelkramp.  
*   Bedöm om det finns behov av postexpositionsprofylax mot rabies.  

#### Rengöring av sår

*   Spola såret noggrant och rikligt med en spruta fylld med koksalt.  
*   Dränera eventuell abscess.  
*   Revidera genom att skära bort all död vävnad.   
*   Tejpa eller suturera endast reviderade sår och aldrig punktionssår.  

### Behandlingsval

#### Läkemedelsbehandling

##### **Antibiotikaprofylax**

Förebyggande antibiotikabehandling rekommenderas vid:

*   katt- och hundbett i ansikte 
*   bett nära leder  
*   människobett 
*   immunsuppression.   

Profylax rekommenderas inom 24 timmar med samma preparatval som vid manifest infektion och ges i tre dygn.

Förstora tabellen

#### Antibiotikabehandling vid manifest infektion

| Typ av bett | Antibiotikum | Dos vuxna | Dos barn | Behandlingstid (dygn) |
| --- | --- | --- | --- | --- |
| Katt | PcV\* | 1 g x 3 | 25 mg/kg x 3 | 10 |
| Hund\*\* | amoxicillin-klavulansyra | 500 mg + 125 mg x 3 | 20 mg + 5 mg/kg x 3 | 10 |
| Människa | amoxicillin-klavulansyra | 500 mg + 125 mg x 3 | 20 mg + 5 mg/kg x 3 | 10 |
| Alla bett vid pc-allergi typ 1  | trimetoprim-sulfametoxazol | 800 mg + 160 mg x 2 | 15 mg + 3 mg/kg x 2 | 10 |
|  | Alt. doxycyklin | 200 mg dag 1, sedan 100 mg x 1 |  | 9 |

\* Vid sent debuterande infektion (\>2 dygn), lednära infektion, bett i ansikte eller immunsuppression kan amoxicillin-klavulansyra övervägas.  \*\* Bett från mindre sällskapsdjur som kanin och hamster behandlas som hundbett.

Komplikationer
--------------

Komplikationer som förekommer, särskilt efter kattbett, är:

*   tenosynovit  
*   artrit  
*   osteit  
*   abscessutveckling  
*   endokardit (sällsynt).  

Patientmedverkan och kommunikation
----------------------------------

### Stöd och information för patient och närstående

[Hundbett och kattbett, 1177](https://www.1177.se/olyckor--skador/bett-stick-och-vaxter/hund--och-kattbett/)

[Människobett, 1177](https://www.1177.se/olyckor--skador/bett-stick-och-vaxter/manniskobett/)

Om innehållet
-------------

Nationellt innehåll

Godkänt:

2024-08-12

Godkänt av:

[Nationellt programområde infektionssjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/npoinfektionssjukdomar.56434.html)
