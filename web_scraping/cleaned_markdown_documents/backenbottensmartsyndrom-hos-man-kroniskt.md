Bäckenbottensmärtsyndrom hos man, kroniskt
==========================================

Om hälsotillståndet
-------------------

Kroniskt bäckenbottensmärtsyndrom förekommer hos män och benämndes tidigare kronisk ickebakteriell prostatit.

### Definition

Kroniskt bäckenbottensmärtsyndrom definieras som smärta i bäckenbotten eller omgivande strukturer under minst tre månader de senaste sex månaderna utan annan uppenbar orsak som kan anses kunna förklara smärtan.

### Förekomst

Bäckenbottensmärtsyndrom drabbar framförallt yngre och medelålders män. Mer än 90 % av alla patienter med symtom på prostatit har ett smärttillstånd utan påvisbar infektion eller inflammation i prostata. Därför bör tillståndet betecknas som bäckenbottensmärtsyndrom.

### Orsaker

Orsaken är delvis oklar. Ofta uppkommer ett spänningstillstånd i bäckenbottenmuskulaturen, primärt eller sekundärt till patientens besvär. Smärtmekanismer som lokal och central sensitisering förekommer.

### Utlösande faktorer

Nyligen genomförd cystoskopi, prostatabiopsi eller kateter kan utlösa symtom. Andra yttre faktorer som kan förvärra eller utlösa smärta är

*   kyla
*   långvarigt sittande (tryck)
*   stress.

Utredning
---------

### Symtom

*   Smärta i skov med vecko- till månadslånga besvär med stor interindividuell variation.
*   Ofta komplex symtombild.
*   Miktionsbesvär med tvingande trängningar, sveda, läckage, ibland nedsatt urinflöde.
*   Sexuella besvär med nedsatt lust, smärtsam ejakulation, erektil dysfunktion.

#### Smärta

*   Smärta i bäckenbotten.
*   Obehagskänsla perinealt eller suprapubiskt.
*   Ibland utstrålning mot skrotum, ljumske, rygg eller mage.

### Anamnes

*   Symtom – debut, duration, förlopp, tidigare besvär.
*   Utlösande faktorer.
*   Psykiska besvär – eventuell påverkan på livskvalitet.
*   Andra sjukdomar.
*   Läkemedel.

### Status

*   Allmäntillstånd.
*   Inspektion och palpation av yttre genitalier.
*   Per rektumpalpation av prostata och bäckenbottenmuskulatur (ömhet, spänd muskulatur).

### Handläggning vid utredning

ymtomen kan likna prostatit men feber saknas och smärtan vid palpation är diffust spridd i perineum (ej endast lokaliserad i prostata). Eventuell utredning görs främst för att utesluta andra tänkbara differentialdiagnoser. Smärtanalys som vid långvarig smärta bör övervägas.

Diagnosen ställs ofta utifrån klinisk bild där följande talar för bäckenbottensmärtsyndrom:

*   Smärta i perineum, ofta utlöst eller försämrad av kyla.
*   Sveda vid miktion.
*   Urinträngningar.
*   Ejakulationssmärtor.

### Provtagningar

#### Laboratorieprover

Urinsticka och urinodling rekommenderas vid utredning.

### Undersökningar

Överväg tidsmiktion och kontroll av residualurin.

### Differentialdiagnoser

*   Kronisk bakteriell prostatit.
*   Benign prostatahyperplasi.
*   Njursten.
*   Ländryggssjukdom.
*   Cancer i urinblåsa, urinvägar eller prostata.
*   Neurogen blåsrubbning på grund av exempelvis stroke, diabetes, MS.

Behandling
----------

### Handläggning vid behandling

*   Bedöm grad av smärta och om smärtan begränsar patientens tillvaro.
*   Ge råd om egenvård och patientutbildning med smärtförklaring.
*   Erbjud fysioterapi, psykologisk behandling och läkemedelsbehandling utifrån patientens behov.

Långvarig smärta bör behandlas sedvanligt, gärna med multimodala metoder.

### Egenvård

*   Utlösande faktorer bör undvikas om möjligt.
*   Värme kan lindra, exempelvis genom varm klädsel på ben, varma bad, värmedyna, varmt klimat.

### Behandlingsval

#### Fysioterapi

Fysisk aktivitet samt avslappning för bäckenbottenmuskulatur bör provas och utvärderas, gärna via fysioterapeut. Akupunktur kan ha effekt på individnivå.

#### Läkemedelsbehandling

*   I smärtlindrande syfte kan en kort kur med NSAID provas.
*   Långvarig smärta bör behandlas sedvanligt.

Om innehållet
-------------

Nationellt innehåll

Godkänt:

2021-11-30

Godkänt av:

[Nationellt programområde njur- och urinvägssjukdomar](https://kunskapsstyrningvard.se/kunskapsstyrningvard/programomradenochsamverkansgrupper/nationellaprogramomraden/nponjurochurinvagssjukdomar.56450.html)
