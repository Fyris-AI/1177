Vad är värmeutslag?
-------------------

Värmeutslag heter miliaria på läkarspråk. De orsakas av blockerade eller inflammerade svettkanaler i huden. Hudreaktionen är vanligast hos spädbarn, som ännu inte har utvecklade svettkörtlar. Det kan du läsa mer om i texten värmeutslag hos barn. Men även äldre barn och vuxna kan få utslag av värme och fukt. Då är det särskilt vanligt att få svettutslag under utlandsvistelse i subtropiska och tropiska klimat.

Symptom vid värmeutslag
-----------------------

Värmeutslag kan uppstå på en mängd olika ställen på kroppen – huvudet, ansiktet, nacken och halsen; på axlarna, bröstet, ryggen eller i exempelvis ljumsken och armhålan. Som vuxen är det vanligast att få värmeutslag i armveck och knäveck eller där kläder skaver mot huden. Värmeutslag i pannan eller exempelvis på mage eller ben förekommer också hos vuxna som vistas i stark sol.

Det finns olika typer av värmeutslag och därför kan utseendet variera. Miliaria rubra är vanligast. Typiska symptom är upphöjda knottror som är någon eller några millimeter stora, antingen hudfärgade eller ljusröda. Värme kan utöver utslag även orsaka små, sköra blåsor och i mer ovanliga fall små, varfyllda bölder. Huden kan fjälla lite i samband med läkningen.

Vissa typer av värmeutslag försvinner inom några timmar, andra gånger kan det dröja några dagar innan hudreaktionen försvinner helt.

**Vanliga hudsymptom vid värmeutslag:**

*   upphöjda utslag eller knölar, hudfärgade eller ljusröda
    
*   prickar eller mycket små blåsor
    
*   ofta klåda
    
*   små varbölder
    
*   ibland stickningar
    
*   fjällande hud under läkningen.
    

En mer ovanlig form av värmeutslag kan även ge symptom som illamående, yrsel, feber och [hjärtklappning](https://www.kry.se/fakta/hjart-och-karlsjukdomar/hjartklappning/ "hjartklappning"). Det beror som regel på minskad svettproduktion och uttorkning.

### **Andra tänkbara förklaringar**

[Nässelutslag](https://www.kry.se/fakta/hudsjukdomar/nasselutslag/ "nasselutslag") eller urtikaria kan likna värmeutslag. De brukar komma plötsligt och kan ha olika utlösande faktorer – ibland beror det på allergi mot födoämnen, andra gånger är det ett av flera symptom vid exempelvis en [förkylning](https://www.kry.se/fakta/infektioner/forkylning/ "forkylning"). Nässelutslag kan även orsakas av läkemedel, [stress](https://www.kry.se/fakta/psykiatri-och-psykologi/stress/ "stress"), kyla och värme. De brukar också försvinna av sig själva, precis som värmeutslag.

Värmeutslag kan ibland förväxlas med svamp eller [eksem](https://www.kry.se/fakta/hudsjukdomar/eksem/ "eksem") som förekommer där hud ligger mot hud, exempelvis mellan låren, skinkorna eller under brösten och armarna.

Utslag på händer, fingrar och fötter beror ofta på eksem och är inte kopplade till svett eller värme. Soleksem kan ibland vara svåra att skilja från värmeutslag – de kvarstår som regel längre och kan orsaka en brännande känsla i huden.

[Virusutslag](https://www.kry.se/fakta/hudsjukdomar/virusutslag/ "virusutslag") hos barn kan likna värmeutslag – det gäller såväl vattkoppor som [tredagarsfeber](https://www.kry.se/fakta/barnsjukdomar/tredagarsfeber/ "tredagarsfeber") och [höstblåsor](https://www.kry.se/fakta/hudsjukdomar/hostblasor/ "hostblasor"). Även bakterieinfektioner kan orsaka tillfälliga hudreaktioner, exempelvis [svinkoppor](https://www.kry.se/fakta/hudsjukdomar/svinkoppor/ "svinkoppor") och [scharlakansfeber](https://www.kry.se/fakta/infektioner/scharlakansfeber/ "scharlakansfeber"). [Skabb](https://www.kry.se/fakta/djur-och-insektsbett/skabb/ "skabb") och [svampinfektioner](https://www.kry.se/fakta/infektioner/svampinfektioner/ "svampinfektioner") är andra vanliga förklaringar till [utslag hos barn](https://www.kry.se/fakta/barnsjukdomar/utslag-hos-barn/ "utslag-hos-barn").

Ibland kan värmeutslag vara svåra att skilja från herpes simplex, som orsakas av virus. Herpes är en vanlig orsak till [munsår](https://www.kry.se/fakta/hudsjukdomar/munsar/ "munsar") och kännetecknas av blåsor med omgivande rodnad, ibland med feber eller försämrat allmäntillstånd.

Värmeutslag kan även likna en hudreaktion som kallas [keratosis pilaris](https://www.kry.se/fakta/hudsjukdomar/keratosis-pilaris/ "keratosis-pilaris") – den ger små knottror i huden som påminner om kraftig gåshud. Hårsäcksinflammation kan också orsaka röda utslag, till exempel efter rakning.

Orsaker till värmeutslag
------------------------

Värmeutslag orsakas av tillfälligt blockerade svettkanaler – när din svett inte kan tränga igenom huden uppstår en hudreaktion i form av utslag och ibland inflammation. Besvären är vanligast hos spädbarn eftersom deras körtelsystem inte är färdigutvecklat. Som vuxen är det särskilt vanligt att få värmeutslag under en värmebölja eller om du vistas i tropiskt eller subtropiskt klimat. Även stark sol på våra breddgrader kan orsaka utslag.

**Faktorer som kan ha kopplingar till värmeutslag:**

*   omogna svettkanaler hos spädbarn
    
*   varma och fuktiga miljöer
    
*   [feber](https://www.kry.se/fakta/infektioner/feber/ "feber")
    
*   fysisk aktivitet
    
*   varma, åtsittande kläder.
    

Behandling vid värmeutslag
--------------------------

Värmeutslag eller svettutslag kräver sällan någon behandling. Om de uppstår på grund av att en bebis exempelvis är för varmt klädd brukar besvären försvinna när du klär av barnet. Beror utslagen på ett varmt och fuktigt klimat brukar besvären försvinna när du förflyttar dig till en svalare och torrare miljö.

Ibland kan det vara aktuellt att behandla klåda vid värmeutslag med receptfri eller receptbelagd salva som innehåller kortison.

Vad kan jag göra själv?
-----------------------

Försök att hålla huden sval för att undvika och lindra värmeutslag.

**Enkla förebyggande åtgärder:**

*   vistas hellre i skugga när det är sommar och stark sol
    
*   välj gärna tunna kläder i luftiga naturmaterial
    
*   använd keps eller solhatt som skyddar huvudet mot solen
    
*   svalkande luftkonditionering eller fläktar gör dig mindre sårbar för värmeutslag när det är varmt inomhus.
    

En sval dusch eller ett svalkande bad ger ofta lindring och kan göra att dina värmeutslag försvinner fortare. Du kan också badda huden med fuktiga, svala tvättlappar. På apotek finns receptfri kräm med hydrokortison som kan lindra klåda och irritation. Rådgör gärna med apotekspersonalen.

När bör jag söka vård?
----------------------

Värmeutslag försvinner ofta av sig själva. Sök vård om utslagen är lika tydliga efter några dagar eller om hudreaktionen blir värre. Du bör även söka vård om utslagen och huden intill blir varm, röd och svullen eller om utslagen fylls av var.

Sök akut vård om du eller ditt barn får utslag med smärta, svullnad, rodnad och värmeökning i kombination med feber eller frossa.

Så kan Kry hjälpa till
----------------------

Du kan vända dig till oss på Kry för att få råd och hjälp vid värmeutslag. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.