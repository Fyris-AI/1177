Allmänt om springmask
---------------------

Springmask brukar i vardagligt tal kallas för ”mask i magen”. 10–30 procent av alla förskolebarn får springmask någon gång, men du som vuxen kan också drabbas. Masken kan verka äcklig eller otäck men är helt ofarlig.

Springmaskens ägg finns i exempelvis damm, textilier och i pälsen på husdjur. Djur kan inte smittas, men äggen kan fastna i pälsen. Äggen är svåra att upptäcka, men ibland kan du se vita, millimeterstora prickar.

Ibland följer maskarna med i avföringen. Du kan se dem med blotta ögat – springmaskarna är gulvita, tunna och 5–13 millimeter långa. Antalet springmaskar kan variera stort under en infektion, från några få till flera hundra.

Symptom vid springmask
----------------------

Springmask ger inte alltid tydliga symptom. Du kan vara smittad utan att känna av några besvär. Om du får symptom brukar det klia i stjärten och bli rött runt ändtarmsöppningen där masken lägger sina ägg. Klådan är ofta värre på kvällen och natten – då är masken som mest aktiv och den trivs i en varm säng. Eftersom slidöppningen sitter nära ändtarmsöppningen kan springmasken orsaka både klåda och svullnad även där.

Barn som får springmask har ofta svårt att sova. Små barn kan visa att de har besvär genom att sparka med benen eller glida runt på stjärten.

Vanliga symptom:

*   klåda och rodnad runt ändtarmsöppningen
    
*   klåda och svullnad runt slidöppningen
    
*   små, gulvita maskar kring ändtarmsöppningen eller i avföringen.
    

### Andra tänkbara förklaringar

Klåda runt ändtarmen beror inte alltid på just springmask. Det finns andra typer av maskinfektioner som orsakas av exempelvis spolmask, piskmask eller hakmask.

Om du inte ser någon mask kan det istället röra sig om [eksem](https://www.kry.se/fakta/eksem/ "eksem"), svampinfektion, sprickor i ändtarmsöppningen eller [hemorrojder](https://www.kry.se/fakta/hemorrojder/ "hemorrojder"). [Skabb](https://www.kry.se/fakta/skabb/ "skabb") är en liten spindelliknande parasit som kryper in i huden. Den kan sätta sig var som helst – ofta på handleden, mellan fingrar eller tår och ibland även i stjärten.

Orsaker till springmask
-----------------------

Springmask sprids via maskens ägg. Äggen kan till exempel fastna på fingrar, leksaker, textilier, damm eller i pälsen hos djur. Om du får in äggen i munnen utvecklas de till maskar.

Livscykeln hos en springmask från ägg till vuxen mask kan pågå över en månad. Äggen kan överleva utanför kroppen i flera veckor. När äggen kommer in i munnen utvecklas de sedan under 3–4 veckor till vuxna maskar i mag-tarmkanalen. Springmasken lägger sedan nya ägg runt ändtarmsöppningen innan den dör.

Barn med springmask kan smitta sig själva igen om de kliar sig i rumpan och sedan stoppar fingrarna i munnen – eller får i sig ägg från exempelvis husdjur eller textilier.

Behandling av springmask
------------------------

Springmask brukar synas runt ändtarmsöppningen, men om du är osäker kan ett så kallat tejpprov från ändtarmsområdet säkerställa diagnosen.

Springmask behandlas främst genom noggrann hygien som syftar till att få bort äggen på händerna och i miljön runt omkring dig. Då bryts smittocirkeln. Det är viktigt att tvätta händerna, men också att hålla rent i hemmet och tvätta textilier för att avlägsna maskägg.

Om hygienåtgärderna inte räcker till, exempelvis vid upprepade infektioner inom familjen eller större utbrott av springmaskinfektioner på förskolan, kan det vara aktuellt med läkemedelsbehandling. Läkemedel oskadliggör maskar och larver inom några dygn. Behandlingen upprepas som regel efter två veckor eftersom medicin mot springmask bara påverkar larver och maskar – äggen kan överleva ytterligare 2–3 veckor.

Eftersom klåda i ändtarmen ibland kan ha andra förklaringar ska du bara behandlas med läkemedel mot springmask om du själv har sett mask eller om prover som analyseras i mikroskop visar att det finns ägg eller mask.

Vad kan jag göra själv?
-----------------------

Springmask kan både förebyggas och behandlas genom att tvätta händerna ofta och vara noggrann med hygienen i bostaden. Det gäller att få bort både maskar och ägg. Tvätta exempelvis handdukar, sängkläder och underkläder i 60 grader eftersom äggen kan överleva i kallare temperaturer.

Om springmasken inte försvinner genom noggrann hygien kan du behöva behandla besvären med receptfria läkemedel som finns på apotek.

*   tvätta händerna ofta med flytande tvål och torka med pappershandduk
    
*   byt underbyxor och pyjamasbyxor varje dag
    
*   byt sängkläder och handdukar varje dag
    
*   byt och tvätta era kläder direkt när ni kommer hem från skola och förskola
    
*   dammsug och dammtorka, framför allt i badrum och sovrum
    
*   rengör toalett och handfat varje dag
    
*   tvätta textilier och gosedjur i 60 grader
    
*   tvätta eventuella husdjur eftersom äggen kan finnas i pälsen.
    

Barn med springmask måste inte stanna hemma från förskolan eller skolan. Däremot kan vissa kommuner och förskolor ha egna riktlinjer vid springmask. Informera gärna personalen på förskolan eller skolan om ditt barn har springmask.

När bör jag söka vård?
----------------------

Sök vård om du eller ditt barn har besvär som inte försvinner – trots noggrann hygien och behandling med receptfria läkemedel. Det gäller även vid upprepade springmaskinfektioner – eller om du har sett maskar med annat utseende.

Sök alltid vård om du eller ditt barn har slem eller blod i avföringen, med eller utan symptom på springmask.

Så kan Kry hjälpa till
----------------------

Du kan vända dig till oss på Kry för att få rådgivning i samband med springmask. Vi gör en individuell bedömning baserat på ditt eller barnets symptom och det som framkommer under vårdmötet. I vissa fall kan du bli hänvisad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.