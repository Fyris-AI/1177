Allmänt om halsbränna
---------------------

Halsbränna drabbar ungefär var femte person i Sverige. Besvären är vanliga i alla åldrar, men uppstår särskilt ofta i samband med [graviditet](https://www.kry.se/fakta/graviditet/ "graviditet").

Symptom vid halsbränna
----------------------

Halsbränna ger ofta sura uppstötningar och en ökad mängd slem i halsen. Vissa får [magsmärtor](https://www.kry.se/fakta/ont-i-magen/ "magsmartor") högt upp i mitten av magen. Du kan uppleva en brännande känsla bakom bröstbenet i samband med måltider, men även på natten. Besvären brukar bli värre när du ligger ner. Ibland uppstår en klumpkänsla i halsen eller en långdragen rethosta, framför allt på morgonen.

Halsbränna är ofta ett symptom i samband med [magkatarr](https://www.kry.se/fakta/magkatarr/ "magkatarr").

Orsaker till halsbränna
-----------------------

Halsbränna orsakas av att magsaften kommer i kontakt med matstrupen. Det beror på att den övre magmunnen inte håller tätt ordentligt – då kan den frätande magsaften komma upp från magsäcken och läcka ut i matstrupen. Läckaget som uppstår vid reflux kan orsaka inflammation i matstrupen, så kallad esofagit.

Det är lättare att få halsbränna när trycket på magsäcken ökar, som vid [graviditet](https://www.kry.se/fakta/graviditet/ "graviditet"), [övervikt](https://www.kry.se/fakta/overvikt-och-fetma/ "overvikt") eller tunga lyft. Halsbränna orsakas annars ofta av fet mat, sura drycker och antiinflammatoriska läkemedel. Besvären kan också bero på magmunsbråck.

Dyspepsi är en samlingsdiagnos för smärtor och obehag i övre delen av magen – sura uppstötningar kan vara ett av symptomen.

Behandling
----------

För det mesta brukar halsbränna gå över av sig själv, annars kan det hjälpa att undvika [stress](https://www.kry.se/fakta/stress/ "stress"), viss mat och att välja receptfria läkemedel som neutraliserar magsyran. Det finns även receptbelagd medicin som bildar ett skyddande lager över magsäckens innehåll och därmed förhindrar sura uppstötningar.

Långvariga besvär leder ibland till att slemhinnan i matstrupen skadas, då finns läkemedel som behandlar inflammationen. Ibland behöver en läkare undersöka matstrupen och magsäcken närmare genom så kallad skopi.

Om besvären uppstår tillsammans med andra symptom måste hela sjukdomsbilden vägas in för att avgöra vilken behandling som krävs.

Vad du själv kan göra
---------------------

För att bota halsbränna kan det hjälpa att äta flera mål om dagen i mindre portioner. Du kan också försöka sova i ett mer upprätt läge, för att förhindra att magsaften når matstrupen. Tänk också på att inte lägga dig ner direkt efter en måltid – det är då magen utsöndrar som mest magsaft och då känns halsbrännan värre. Om du är överviktig är det bra att gå ner i vikt.

Halsbränna kan också lindras om du undviker:

*   fet och starkt kryddad mat
    
*   citrusfrukter, syrliga bär och läsk
    
*   antiinflammatoriska läkemedel
    
*   [alkohol](https://www.kry.se/fakta/sluta-dricka-alkohol/ "alkohol")
    
*   kaffe
    
*   [rökning](https://www.kry.se/fakta/sluta-roka/ "rokning").
    

På apotek finns receptfria produkter som minskar eller neutraliserar magsyran och lindrar problem med halsbränna.

Då bör du söka vård
-------------------

Sök vård om du har problem att svälja. Det gäller även vid halsbränna som inte går över och om du inte har haft problem tidigare – särskilt om du är över 50 år. Vid ofrivillig viktnedgång och minskad aptit bör du också kontakta vården.

Uppsök en akutmottagning om du har halsbränna i kombination med svart avföring eller kraftiga [magsmärtor](https://www.kry.se/fakta/ont-i-magen/ "magsmartor") eller [bröstsmärtor](https://www.kry.se/fakta/ont-i-brostet/ "brostsmartor").

Så kan Kry hjälpa till
----------------------

Du kan vända dig till oss på Kry för att få hjälp med halsbränna. En sjuksköterska eller en läkare gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet.

För att kunna boka ett barnmöte måste du vara vårdnadshavare till barnet.