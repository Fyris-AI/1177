Symptom vid magkatarr
---------------------

Magkatarr hos barn och vuxna ger ofta symptom i form av [magsmärtor](https://www.kry.se/fakta/mage-och-tarm/ont-i-magen/ "magsmartor") mitt i övre delen av magen. Det är typiskt att känna ett sug från magsäcken och ha en brännande känsla i magen. Halsbränna med sura uppstötningar och rapningar är också vanliga besvär. Vid magkatarr kan du även uppleva illamående. Vid kraftig, akut magkatarr kan det även hända att du kräks. Symptomen brukar förvärras när du äter eller dricker.

**Vanliga symptom vid magkatarr:**

*   sveda i maggropen
    
*   [magsmärtor](https://www.kry.se/fakta/mage-och-tarm/ont-i-magen/ "magsmartor") eller sug i mellangärdet, övre delen av magen
    
*   [halsbränna](https://www.kry.se/fakta/halsbranna/ "halsbranna")
    
*   spänd mage och [gaser i magen](https://www.kry.se/fakta/gaser-i-magen/ "gaser-i-magen")
    
*   [illamående och kräkningar](https://www.kry.se/fakta/illamaende/ "illamaende-och-krakningar")
    
*   hungersug
    
*   snabb mättnadskänsla.
    

Magkatarr kan ge refluxbesvär som ibland orsakar inflammation i matstrupen, så kallad esofagit. Vid långvariga besvär kan slemhinnan i svalget bli irriterad och ge upphov till klumpkänsla, harklingar eller skador på tänderna.

### Andra tänkbara förklaringar

Magen är känslig och kan reagera på variation i kosten, [stress](https://www.kry.se/fakta/stress/ "stress") och andra vardagliga, yttre faktorer – det behöver alltså inte alltid handla om just magkatarr. Magkatarr, med det typiska suget i övre delen av magen, uppstår ofta i kombination med [magsår](https://www.kry.se/fakta/magsar/ "magsar") och [IBS](https://www.kry.se/fakta/ibs/ "ibs").

Orsaker till magkatarr
----------------------

Magkatarr används i dagligt tal som ett samlingsnamn där besvären kan vara olika svåra och pågå olika länge. I lindrigare fall har magkatarr ofta kopplingar till stress, oro eller oregelbundna matvanor. Magkatarr är även relativt vanlig om du är gravid, särskilt under den senare delen av en [graviditet](https://www.kry.se/fakta/fertilitet-och-graviditet/graviditet/ "graviditet").

Om magkatarren inte ger med sig kan den leda till akut eller kronisk gastrit – en inflammation i magsäckens slemhinna som gör att det bildas för mycket saltsyra. Det kan vara en reaktion på exempelvis långvarig stress, men även alkohol eller smärtstillande läkemedel. Kronisk magkatarr kan dessutom orsakas av bakterien helicobacter pylori, som även kan ge upphov till magsår.

Dyspepsi är en samlingsdiagnos för smärtor och obehag i övre delen av magen – magkatarr och sura uppstötningar är vanliga symptom. Funktionell dyspepsi kan vara kopplat till alkohol, rökning eller antiinflammatoriska läkemedel. Så kallad organisk dyspepsi kan bland annat bero på [celiaki](https://www.kry.se/fakta/celiaki/ "celiaki") eller laktosintolerans.

I vissa fall kan symptombilden vid magkatarr höra ihop med [födoämnesallergi](https://www.kry.se/fakta/fodoamnesallergi/ "fodoamnesallergi"), [gallsten](https://www.kry.se/fakta/gallsten/ "gallsten"), kärlkramp och mer allvarliga sjukdomar.

Behandling vid magkatarr
------------------------

Det finns både receptfria och receptbelagda läkemedel som kan lindra symptomen vid magkatarr. Vid långvarig magkatarr som kräver återkommande behandling brukar det även krävas en läkarundersökning med så kallad skopi. Det är särskilt viktigt att följa upp besvären om de debuterar när du är över 50 år eftersom risken för bakomliggande sjukdom ökar med stigande ålder.

Vad kan jag göra själv?
-----------------------

Du kan ofta lindra magkatarr genom att justera din kost och prioritera sunda och regelbundna levnadsvanor. Tänk på att magen tycker om lugn och ro, så försök att minska på stressen i vardagen.

Många mår bättre av att äta kokt och milt kryddad mat vid magkatarr. Du kan också uppleva ett mindre sug i magen om du väljer mindre portioner fördelat över fler måltider. Det brukar även vara klokt att undvika stekt mat, sura drycker och vissa läkemedel. Symptomen vid magkatarr blir ofta mindre framträdande om du även avstår från alkohol och rökning.

**Mat och annat som kan vara bra att undvika vid magkatarr:**

*   starkt kryddad mat
    
*   hårt stekt mat
    
*   kaffe
    
*   sura drycker, exempelvis juice och läsk
    
*   [alkohol](https://www.kry.se/fakta/psykiatri-och-psykologi/alkoholproblem/ "alkohol")
    
*   [rökning](https://www.kry.se/fakta/ovrigt/rokning/ "rokning")
    
*   antiinflammatoriska läkemedel.
    

Vid magkatarr kan du använda receptfri medicin som finns på apotek. Det finns olika läkemedel som minskar eller neutraliserar magsyran. De kan lindra problem med halsbränna och om du känner ett sug eller har ont i magen.

När bör jag söka vård?
----------------------

Vår erfarna vårdpersonal finns här för dig om du har magkatarr. Vi gör alltid en individuell bedömning baserat på dina symptom och det du berättar. Vi börjar med ett videosamtal, men ofta behövs även en fysisk undersökning vid besvär och smärtor i magen.

Sök vård hos oss om:

*   du har långvariga besvär eller kraftiga magsmärtor och inte får någon lindring av receptfria läkemedel.
    
*   du har långvarig eller återkommande halsbränna – särskilt om du är över 50 år och inte har haft problem tidigare.
    
*   du upplever ofrivillig viktnedgång eller minskad aptit.
    

**Sök vård akut** om du har kraftiga magsmärtor, blodiga kräkningar eller svart avföring.

Så bokar du tid på Kry
----------------------

**1\. Boka ett videosamtal eller chatt**  
Logga in med BankID i appen eller på kry.se. Berätta vad du söker vård för, välj sedan en tid som passar dig och bekräfta din bokning.

**2\. Ring och boka tid på din vårdcentral**  
Vi har vårdcentraler i flera delar av Sverige, som listad patient hos oss kan du få tillgång till alla. Hitta din närmaste vårdcentral nedan och boka tid.

**3\. Boka tid på Lättakuten**  
Flera av våra vårdcentraler har en lättakut som är öppen för alla våra listade patienter. Du bokar enkelt en tid via appen eller på kry.se. Nya tider släpps vardagar klockan 08:30.