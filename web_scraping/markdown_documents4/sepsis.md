Vad är sepsis?
--------------

Nästan alla drabbas då och då av infektioner i kroppen som är begränsade till ett visst område. I ovanliga fall kan en bakteriell infektion utvecklas till sepsis, eller blodförgiftning i dagligt tal. Då sprids bakterierna ut i blodet. Det skapar en reaktion som gör att blodkärlen börjar läcka vätska, blodtrycket sjunker och kroppens organ får för lite syre vilket leder till organsvikt. Det är som regel ett mycket snabbt förlopp – du behöver akut hjälp vid sepsis eller blodförgiftning.

Äldre och personer med bakomliggande sjukdom eller nedsatt immunförsvar drabbas oftare av sepsis än andra. Sepsis har en relativt hög dödlighet – minst en av tio avlider, ofta på grund av organsvikt som inte hinner åtgärdas i tid. Det är däremot ovanligt att barn och friska personer under 50 blir svårt sjuka.

Det finns inget vaccin mot sepsis, men vaccination mot pneumokocker och influensavirus kan minska risken att drabbas. Det gäller inte minst om du är äldre eller tillhör en riskgrupp.

Symptom vid sepsis
------------------

Sepsis påverkar hela kroppens allmäntillstånd. Vid tecken på blodförgiftning eller sepsis känner du dig snabbt allvarligt sjuk. Hjärtat slår fortare, febern stiger, du får frossa och svårt att andas. Vissa kan drabbas av sepsis och istället ha normal eller ovanligt låg kroppstemperatur. Många får kraftig värk i magen eller andra delar av kroppen. Det kan vara svårt att få kontakt med den som drabbas, medvetandet kan påverkas och ibland leda till medvetslöshet.

**Vanliga symptom vid sepsis:**

*   [hjärtklappning](https://www.kry.se/fakta/hjart-och-karlsjukdomar/hjartklappning/ "hjartklappning") och hög puls
    
*   lågt blodtryck
    
*   snabb andning, svårt att få luft
    
*   frossa och [feber](https://www.kry.se/fakta/infektioner/feber/ "feber")
    
*   förvirring och oro (vanligt hos äldre)
    
*   [kraftiga magsmärtor](https://www.kry.se/fakta/mage-och-tarm/ont-i-magen/ "kraftiga-magsmartor"), [diarré](https://www.kry.se/fakta/mage-och-tarm/diarre/ "diarre") och [kräkningar](https://www.kry.se/fakta/mage-och-tarm/illamaende/ "krakningar")
    
*   låg urinproduktion
    

Har du dessutom blåröda fläckar eller prickar på huden vid sepsis är tillståndet så kallat urakut – då behöver du vård genast.

Ju fler symptom som stämmer in, desto större är sannolikheten att det handlar om just sepsis. Vid septisk chock har tillståndet försämrats ytterligare och problem med blodcirkulationen visar sig då i form av blek och svettig hud med kalla händer och fötter – det betyder att det är låg syresättning i blodet.

Både sepsis och septisk chock är livshotande tillstånd som kräver akutsjukvård

### Sepsis hos barn

Barn drabbas sällan av sepsis och särskilt sällan om de är vaccinerade enligt det allmänna vaccinationsprogrammet. När barn ändå får sepsis handlar det ofta om nyfödda och för tidigt födda barn. Symptomen är desamma som hos vuxna, men var även uppmärksam på hudblödningar i form av blåröda fläckar eller prickar på huden som inte bleknar vid tryck. Ibland uppstår sepsis i samband med [hjärnhinneinflammation](https://www.kry.se/fakta/infektioner/hjarnhinneinflammation/ "hjarnhinneinflammation") – då är även [huvudvärk](https://www.kry.se/fakta/barnsjukdomar/huvudvark-hos-barn/ "huvudvark") och stel nacke allvarliga symptom.

Orsaker till sepsis
-------------------

Sepsis uppstår i samband med en infektion någonstans i kroppen och bakterierna sprids vidare ut i blodet.

[Lunginflammation](https://www.kry.se/fakta/lungsjukdomar/lunginflammation/ "lunginflammation") är en vanlig orsak till sepsis. En komplicerad [urinvägsinfektion](https://www.kry.se/fakta/infektioner/urinvagsinfektion/ "urinvagsinfektion"), så kallad urosepsis, kan också leda till blodförgiftning. Ibland kan infektioner i magen och sårinfektioner ligga bakom sepsis.

Det kan även handla om antibiotikaresistenta bakterier, som är vanligast i samband med sjukhusvistelse utomlands. Blodförgiftning kan även uppstå om bakterier kommer in i kroppen via ett sår på exempelvis ett finger eller en fot.

Bakterier som oavsiktligt förs in via katetrar, implantat eller proteser kan också orsaka sepsis.

Risken att drabbas av sepsis är större för äldre och personer med allvarliga sjukdomar eller nedsatt immunförsvar. Långvarig kortisonbehandling och immunhämmande läkemedel är andra riskfaktorer eftersom de också påverkar immunförsvaret.

Behandling vid sepsis
---------------------

Vid misstanke om sepsis görs en akut läkarundersökning med provtagningar, bland annat blododlingar, ibland i kombination med röntgen. Den behandling som krävs vid sepsis påbörjas mycket snabbt och inkluderar bland annat vätska och antibiotika som ges intravenöst, direkt i blodet. Många behöver även hjälp med andning, blodtryck, blodcirkulation och njurfunktion. I de flesta fall krävs intensivvård de första dagarna under sjukhusvistelsen.

När bör jag söka vård?
----------------------

Sök alltid vård akut om du eller någon i din närhet visar symptom på sepsis – ring 112 och invänta ambulans.

**Var uppmärksam på följande symptom:**

*   hjärtklappning och hög puls
    
*   sjunkande blodtryck
    
*   snabb andning och svårigheter att få luft
    
*   frossa och feber
    
*   förvirring och oro
    
*   kraftiga magsmärtor, diarré och kräkningar
    
*   låg urinproduktion.
    

Så kan Kry hjälpa till
----------------------

Uppsök alltid en akutmottagning i första hand vid misstanke om sepsis.

Kry kan hjälpa till med snabb rådgivning och vid behov göra akuta vårdinsatser på våra fysiska vårdcentraler – vid sepsis hjälper vi dig vidare för akut vård på sjukhus.