Allmänt om svampinfektioner
---------------------------

Svampinfektioner är mycket vanliga hos både barn och vuxna. Svamp trivs som regel i fuktiga och varma miljöer, men du kan även drabbas av svamp om du har eksem eller är särskilt sårbar för infektioner. Små barn, gravida och äldre personer har lättare att få svampinfektioner än andra.

Det är inte farligt att ha ytlig svamp i huden och slemhinnorna, men svampen kan orsaka besvär som bland annat sveda och klåda. Det finns olika sätt att behandla svamp – vid hudsvamp räcker det ofta att hålla huden torr och ren. I vissa fall behövs svampdödande medel eller andra läkemedel för att bli av med infektionen.

En svampinfektion kan ibland misstas för hudbesvär som torr hud, [eksem](https://www.kry.se/fakta/eksem/ "eksem") eller [psoriasis](https://www.kry.se/fakta/psoriasis/ "psoriasis"). Läs gärna mer under rubriken “Besvär som kan likna svamp” lite längre ner i texten.

I ovanliga fall kan svamp angripa inre organ. Det kallas för invasiva svampinfektioner. Infektionerna kan vara både allvarliga och svåra att behandla. Besvären kan till exempel uppstå i samband med operationer, svåra sjukdomar och kraftigt nedsatt immunförsvar.

**Vanliga svampar som orsakar infektion:**

*   **Jästsvamp –** Förekommer naturligt i huden, slemhinnorna och tarmen. Det finns olika sorters jästsvamp – candida och malassezia. Ibland förökar sig svampen och orsakar besvär. Det kan till exempel bero på att den normala bakteriefloran har förändrats eller att immunförsvaret har försvagats i samband med sjukdom eller läkemedelsbehandling.
    
*   **Trådsvamp –** Kommer utifrån och kan angripa både människor och djur. Svampen orsakar infektioner som kallas för tinea. Det finns olika sorter trådsvamp – alla infekterar kroppen utifrån. Svamparna kan få fäste hos människor, djur eller ibland hos både människor och djur. Du kan smittas av både människor och djur, direkt eller indirekt.
    

Det finns även andra typer av svamp som kan orsaka infektion eller besvär i kroppen. Dit hör mögelsvamp, som bland annat kan angripa inre organ i samband med allvarlig sjukdom eller kraftigt nedsatt immunförsvar.

Svampinfektioner hos barn
-------------------------

Små barn får oftare svampinfektioner än äldre barn och vuxna. Barn under ett år får lätt torsk i munnen och både yngre och äldre barn kan få olika sorters hudsvamp.

*   **Torsk –** En vanlig jästsvampinfektion i munnen som är särskilt vanlig hos barn under ett år. Svampen brukar ge en vit hinna eller vita fläckar på tungan eller i munhålan. Om svampen sprider sig till tarmarna kan den ibland orsaka rodnad och irritation på stjärten. Torsk går ofta över av sig själv, men det är viktigt att rengöra nappar och annat som barnen har i munnen – de ska helst kokas dagligen för att minska risken för smittspridning. Vid [amning](https://www.kry.se/fakta/amning/ "amning") kan svampen sprida sig från barnets mun till bröst och bröstvårtor. Då är det viktigt att hålla brösten torra och rena.
    
*   **Blöjeksem med svamp –** Blöjeksem eller blöjutslag är vanliga hos små barn. Typiska symptom är torra, röda, fjällande och knottriga utslag som kliar. Besvären kan bero på att blöjan skaver mot huden, men det handlar oftare om att huden utsätts för fukt, urin och avföring. Då kan det lätt uppstå en svampinfektion eftersom svampen trivs där det är varmt och fuktigt. För att undvika blöjeksem och svamp hos små barn är det viktig att byta blöja ofta och låta huden lufta så att den håller sig torr.
    
*   **Ringorm –**  Trådsvampinfektion i huden som kännetecknas av ringformade, kliande utslag med fnasig eller fjällande hud i kanten. Barn smittas oftast av djur som katter, hundar, marsvin och kaniner. Infektionen smittar sällan mellan människor, men det kan förekomma vid exempelvis kontaktidrott som brottning. Namnet ringorm kommer från de röda, ringformade hudutslagen. Ringorm kan behandlas med receptfri, svampdödande salva som finns på apotek.
    
    Barn och vuxna kan även drabbas av ringorm i hårbotten, särskilt om du har mycket tjock och tät hårväxt. Ringorm i hårbotten smittar lätt och därför brukar alla i familjen behandlas med såväl läkemedel som svampdödande schampo.
    
*   **Skorv och** [mjälleksem](https://www.kry.se/fakta/mjalleksem/ "mjalleksem") **–** Seborroiska eksem som kännetecknas av att huden blir röd, kliar och fjällar. Små barn brukar få gulvita och feta fjäll – äldre barn får röda och torra fjäll.
    
    Fjällen uppstår där det finns många talgkörtlar i huden, till exempel på huvudet, ögonbrynen eller ögonlocken. Där det finns talgkörtlar finns även jästsvamp naturligt i huden. De har en koppling till varandra och svampen kan orsaka eksem.
    
    Hos små barn brukar besvären kallas för skorv och hos äldre barn för mjälleksem. I spädbarnsåldern kan hormoner vara en bidragande faktor till skorv som sedan även kan leda till mjälleksem i puberteten. Skorv och mjälleksem behöver ofta behandlas med mjukgörande kräm eller läkemedel.
    

Fotsvamp och nagelsvamp
-----------------------

Fotsvamp och nagelsvamp orsakas av trådsvamp som inte finns naturligt i huden. Svampen trivs i fuktiga och varma utrymmen. Du kan lätt bli smittad om du går barfota i exempelvis omklädningsrum eller simhallar.

*   **Fotsvamp –** Svamp som smittar mellan människor, ofta indirekt via fuktiga golv. Det är vanligt att få svamp mellan tårna. Typiska symptom är kliande, fjällande hud och ibland även blåsor eller hudsprickor. Om fotsvampen sprider sig till fotsulan eller fotens sidor brukar det kallas för mockasinsvamp. Mockasinsvamp kännetecknas av torr, fjällande och eksemliknande hud.
    
    Du kan minska risken för fotsvamp genom att använda badtofflor istället för att gå barfota i allmänna utrymmen. Det är också bra att undvika trånga eller täta skor som exempelvis gummistövlar. Om du använder rena strumpor, tvättar dina fötter och torkar torrt mellan tårna brukar svampen försvinna. Det finns även olika sorters receptfria läkemedel på apotek.
    
*   **Nagelsvamp –** Vanligast på tånaglarna. Nagelsvamp smittar precis som fotsvamp ofta i exempelvis omklädningsrum eller simhallar där många går barfota. Svampinfektionen gör att nageln blir missfärgad. Vid mer utvecklad nagelsvamp blir nageln tjock och porös – ibland går nageln sönder eller lossnar helt. Om huden närmast nageln fjällar kan det vara tecken på att du har fotsvamp samtidigt.
    
    Du kan minska risken för både nagelsvamp och fotsvamp genom att använda badtofflor istället för att gå barfota i allmänna utrymmen. Det är också bra att undvika trånga och täta skor. Nagelsvamp kan vara svårare att bli av med än fotsvamp, men om du behandlar med medicinskt nagellack brukar infektionen försvinna. Medicinskt nagellack finns receptfritt på apotek. Vid långvariga besvär med svampinfektion kan du behöva behandling med receptbelagda läkemedel.
    

Andra svampinfektioner i huden
------------------------------

Hudsvamp kan orsakas av jästsvamp som finns naturligt i huden. Det kan till exempel bero på att svampen förökar sig i fuktiga hudveck eller får fäste i huden av andra skäl, till exempel om huden är skadad. Svamp i huden kan även orsakas av trådsvamp som inte finns naturligt i eller på kroppen. Här följer några vanliga exempel på svampinfektioner i huden.

*   **Svamp i hudveck –** Det är vanligt att få besvär med svamp i exempelvis hudveck eller där hud ligger mot hud. Då blir huden röd, kliar och kan fjälla. Du kan till exempel få svamp i armhålan, under bröstet eller mellan skinkorna. Då rör det sig om jästsvamp som förökar sig när det är varmt och fuktigt. Vid [övervikt och fetma](https://www.kry.se/fakta/overvikt-och-fetma/ "overvikt-och-fetma") är det särskilt lätt att drabbas av svamp i hudveck.
    
    Det finns även en sorts ljumsksvamp som orsakas av trådsvamp. Det är en svampinfektion som kommer utifrån, precis som fotsvamp. Svamp i ljumsken kan sprida sig ner mot låret och förekommer ofta samtidigt med fotsvamp.
    
    Vid svamp i hudveck kan du få olika typer av behandling beroende på vilken svamp som har orsakat besvären. Ibland räcker det att hålla torrt och rent, andra gånger krävs behandling med läkemedel.
    
*   **Ringorm i hud eller hårbotten** – Trådsvampinfektion som kännetecknas av ringformade, kliande utslag som brukar fjälla i kanten. Trådsvamp finns inte naturligt i kroppen. Det är vanligast att smittas av djur som bär på infektionen, men ibland kan ringorm även smitta mellan människor som har nära fysiskt kontakt. Ringorm kan behandlas med receptfri, svampdödande salva som finns på apotek. Eftersom det ofta är djur som bär på smittan bör även husdjur undersökas av veterinär och eventuellt behandlas. Namnet ringorm kommer från de röda, ringformade hudutslagen.
    
    Ringorm förekommer även i hårbotten och kallas då för tinea capitis. Typiska symptom är sår i hårbotten eller kliande hårbotten med fjällande utslag och kala fläckar i håret. Om du har skägg kan du få samma besvär i skägget. Vid svamp i hårbotten behöver du ofta behandling med läkemedel i kombination med svampdödande kräm eller schampo. Ringorm i hårbotten smittar lätt och därför brukar alla i samma hushåll behandlas.
    
*   **Pityriasis versicolor –** Hudinfektion som orsakas av jästsvamp. Besvären visar sig i form av ljusa eller mörkare fläckar som fjällar och ibland kliar. Fläckarna kan flyta ihop och därför se större ut. Den här typen av svamp uppstår ofta på ryggen, bröstet eller andra delar av huden där det finns talgkörtlar. Värme, fukt, svett, tjock hudkräm och fet hud gör dig extra sårbar för en infektion. Svampinfektionen behandlas med läkemedel. Då försvinner svampen, men det kan ta veckor eller månader innan pigmentet i huden normaliseras.
    
*   **Mjälleksem –** Seborroiskt eksem som gör att huden blir röd, kliar och fjällar. Besvären uppstår där det finns många talgkörtlar i huden till exempel på huvudet, ögonbrynen, ögonlocken eller kring näsan. Där det finns talgkörtlar finns även jästsvamp naturligt i huden – de har en koppling till varandra och därför kan svamp orsaka eksem i exempelvis ansiktet.
    
    Mjälleksem behöver ofta behandlas med läkemedel.
    

Svampinfektioner i slemhinnor
-----------------------------

Svamp i slemhinnor kännetecknas av rodnad, ofta med en vit beläggning, och klåda eller sveda. Vid svamp i munnen kan det även bildas sprickor i mungipan medan svamp i underlivet ofta ger en vit, grynig flytning.

*   **Svamp i munnen** – Svamp finns naturligt i munnen. Ibland rubbas balansen i munnen och då kan svampen föröka sig och utvecklas till en infektion. Det kan till exempel bero på nedsatt immunförsvar, muntorrhet eller en förändrad bakterieflora. Svamp kan föröka sig till följd av exempelvis antibiotika eller annan läkemedelsbehandling.
    
    Svampinfektion i munnen är vanligt hos små barn. Det kallas för torsk och ger en vit hinna i munhålan eller vita fläckar på tungan. Besvären går ofta över av sig själva. Vuxna kan också få svamp i munnen med kraftig irritation och sveda, ibland med sprickor i mungiporna. Tillfällig eller så kallad akut svamp läker ofta utan behandling, men det är viktigt med god munhygien. Vid muntorrhet kan du behöva salivstimulerande medel. Om infektionen beror på läkemedel brukar besvären försvinna efter avslutad behandling.
    
    Kronisk svamp i munnen kan orsakas av exempelvis tandproteser eller [rökning](https://www.kry.se/fakta/sluta-roka/ "rokning"). Ibland är en svampinfektion i munnen tecken på en bakomliggande sjukdom som behöver behandlas.
    
*   **Svamp i underlivet –** Vanligast hos kvinnor i fertil ålder och hos kvinnor som får östrogenbehandling i samband med [klimakteriet](https://www.kry.se/fakta/klimakteriet/ "klimakteriet"). Infektionen orsakas av en jästsvamp som finns naturligt i kroppen. Svampen får lätt fäste och kan föröka sig om slemhinnan i underlivet är skör, skadad eller om bakteriefloran eller hormonbalansen i slidan har förändrats.
    
    Typiska symptom är klåda, sveda, torrhet och rodnad i slidöppningen. Många får även vita, gryniga flytningar. Besvären kan försvinna av sig själva, men återkommande svampinfektion i underlivet kan kräva läkemedelsbehandling med exempelvis vagitorier. Det är däremot viktigt att inte behandla i onödan eller för ofta.
    
    Män som får svamp i underlivet behöver sällan behandlas. Besvären kan visa sig i form av rodnad och torrhet på penis, pungen eller i ljumskarna. Ibland syns en vit hinna på ollonet.
    

Besvär som kan likna svamp
--------------------------

Svamp som orsakar utslag kan ibland misstas för andra hudbesvär som exempelvis eksem, torr hud eller [psoriasis](https://www.kry.se/fakta/hudsjukdomar/psoriasis/ "psoriasis"). Omvänt kan även eksem och psoriasis göra dig mer sårbar för svampinfektioner. Missfärgade naglar kan också bero på psoriasis eller till exempel tryck från skor som orsakar [nageltrång](https://www.kry.se/fakta/nageltrang/ "nageltrang").

[Virusutslag](https://www.kry.se/fakta/virusutslag/ "virusutslag") eller bakterieinfektioner kan ibland likna svamp. Barn får särskilt ofta utslag på kroppen i samband med barnsjukdomar eller exempelvis medaljongsjuka. Även [coronavirus](https://www.kry.se/fakta/coronavirus/ "coronavirus") kan orsaka utslag på kroppen. Läs gärna mer om [utslag hos barn](https://www.kry.se/fakta/utslag-hos-barn/ "utslag-hos-barn").

Svamp i slemhinnor kan ibland likna andra besvär. “Burning mouth syndrome” kännetecknas av sveda och en brännande känsla i munnen. Så kallad geografisk tunga ger inflammatoriska förändringar på tungan. Bakteriella infektioner och sexuellt överförbara sjukdomar kan ibland ge liknande symptom som svamp i underlivet.

Vad kan jag göra själv?
-----------------------

På apotek finns många olika receptfria läkemedel som både kan motverka svamp och göra att läkningen går fortare vid olika svampinfektioner. Prata med apotekspersonalen eller vänd dig först till en läkare om du inte vet vad som har orsakat dina besvär.

När bör jag söka vård?
----------------------

Kontakta vården om du är osäker på vad som har orsakat dina besvär eller om du har en svampinfektion som inte går över med egenvård eller receptfria läkemedel.

Sök vård vid upprepade svampinfektioner eller svampinfektion i hårbotten. Du bör även söka vård om du har stora besvär med exempelvis klåda och sveda, oavsett om svampinfektionen sitter i huden, munnen eller underlivet.

Sök vård akut om du har svamp eller hudutslag och samtidigt är kraftigt allmänpåverkad, har hög [feber](https://www.kry.se/fakta/feber/ "feber") eller smärtor.

Så kan Kry hjälpa till
----------------------

Du kan vända dig till oss på Kry för att få råd och hjälp vid svampinfektioner. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad till vidare vård.

För att ställa diagnosen svampinfektion krävs oftast provtagning. Efter ett digitalt vårdmöte kan du vid behov få ett hemtest efter en medicinsk bedömning. Diagnosen kan också ställas på någon av våra våra fysiska mottagningar.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.