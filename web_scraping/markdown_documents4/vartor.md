Allmänt om vårtor
-----------------

Vårtor kan uppstå var som helst på kroppen, men det är vanligast att få vårtor på händerna eller fötterna. Besvären förekommer särskilt ofta hos barn och ungdomar i skolåldern.

Vårtor kan se ut på olika sätt. Utstående vårtor på exempelvis händerna och fingrarna kallas för vanliga vårtor. Det finns även platta vårtor, spetsiga vårtor, vårtor som växer inåt och vårtor som ser ut som knottrig, fjällande hud.

Symptom vid vårtor
------------------

Vårtor på händerna och fingrarna brukar se ut som upphöjda små förhårdnader. De är ofta runda, men kan även vara mer ojämna i formen. Vårtorna kan vara knottriga eller skrovliga på ytan och ibland syns koagulerade blodkärl inuti vårtan som små, svarta prickar. Vårtorna brukar vara några millimeter stora, men flera vårtor som sitter tätt kan flyta ihop och se ut som en större hudförändring.

Fotvårtor brukar se ut som små, platta förhårdnader. En fotvårta kan ibland växa inåt i foten och orsaka smärta. Vårtor under eller intill naglarna kännetecknas av knottrig, fjällande hud. Vårtor som sitter på exempelvis läppen eller i ansiktet kan se ut på olika sätt men är ofta utstående eller spetsiga.

Genitala vårtor kallas [kondylom](https://www.kry.se/fakta/kondylom/ "kondylom") – då sitter vårtorna runt könsorganen eller ändtarmen. Vårtorna är ofta lite upphöjda och det är vanligt att ha flera samtidigt.

**Olika symptom vid vårtor:**

*   små upphöjning i huden med skrovlig yta och ibland svarta prickar
    
*   platta förhårdnader
    
*   knottrig, fjällande hud
    
*   tjockare hud runt vårtan
    
*   klåda eller sveda
    
*   ibland smärta, särskilt om vårtan utsätts för tryck eller skaver mot något.
    

### Andra tänkbara förklaringar

[Mollusker](https://www.kry.se/fakta/mollusker/ "mollusker") är [hudutslag](https://www.kry.se/fakta/hudutslag/ "hudutslag") som ser ut som små förhöjda knottror med en grop i mitten. De brukar vara något mindre än vårtor. Barn får ofta mollusker i ansiktet, på armarna, magen eller i nacken. Även vuxna kan få mollusker, främst runt könsorganen. Mollusker brukar försvinna av sig själva, precis som vårtor.

[Födelsemärken](https://www.kry.se/fakta/fodelsemarken/ "fodelsemarken") i form av upphöjda leverfläckar eller pigmentfläckar kan ibland misstas för vårtor. De kan sitta var som helst på kroppen och har ofta en beige, brun eller svart färgton. Ibland kan åldersförändringar i huden orsaka vårtliknande utväxter i huden.

Vårtor under eller på sidan av foten kan ibland förväxlas med liktornar som också orsakar förhårdnader och smärta.

Orsaker till vårtor
-------------------

Vårtor orsakas av humant papillomvirus som förkortas HPV. Det finns fler än 200 olika HPV-sorter – vissa kan infektera huden och orsaka vårtor på exempelvis händerna eller fötterna. Vårtor i underlivet orsakas inte av samma HPV-sorter som exempelvis fotvårtor eller vårtor på händerna.

Vårtor smittar genom kroppskontakt. Du kan även smittas indirekt om du till exempel går barfota i simhallar och fuktiga omklädningsrum eller delar handduk med någon som bär på virus. Om du själv har vårtor på exempelvis händerna kan du smitta dig själv och få vårtor på andra delar av kroppen. Det är vanligast att få nya vårtor där huden är skadad efter exempelvis rakning eller kliande.

Könsvårtor smittar vid sex eller när du rör vid kondylomvårtor.

**Faktorer som gör dig sårbar för vårtor på exempelvis händer och fötter:**

*   hudkontakt med någon som har vårtor
    
*   hudkontakt med smittade föremål, exempelvis handdukar och rakhyvlar
    
*   små hudskador som till exempel kan uppstå om du rakar dig, kliar på huden eller biter på naglarna
    
*   [atopiskt eksem](https://www.kry.se/fakta/atopiskt-eksem/ "atopiskt-eksem")
    
*   fuktiga golv i allmänna utrymmen där flera personer går barfota
    
*   nedsatt immunförsvar.
    

Behandling
----------

Vårtor behöver som regel varken utredas eller behandlas – de är ofta lätta att känna igen och försvinner av sig själva. För att påskynda processen kan du själv använda receptfria läkemedel som finns på apotek.

Om du har en vårta som skapar besvär i vardagen och inte försvinner med egenvård kan du ibland behöva hjälp av sjukvården. Det kan till exempel gälla fotvårtor som orsakar smärta eller en vårta på ögonlocket som skaver när du blinkar. Du kan även behöva hjälp av vården om du har ett nedsatt immunförsvar som gör att kroppen inte själv kan bekämpa vårtorna.

Receptfria läkemedel är den vanligaste behandlingen mot vårtor, ofta i form av salicylsyra som fräter bort vårtan. Det går även att frysa vårtor – ibland kan ungdomar och vuxna erbjudas frysbehandling eller så kallad kryobehandling av sjukvården. Det gäller särskilt personer som har nedsatt immunförsvar.

I ovanliga fall behandlas vårtor med hjälp av kirurgi eller laser.

### Behandling av genitala vårtor

Utredning och behandling vid kondylom skiljer sig åt från vårtbehandling på andra delar av kroppen. Fråga din läkare om vilken behandling som passar dig bäst vid misstanke om kondylom. Det finns även vaccin mot vissa HPV-sorter som bland annat kan orsaka kondylom och olika sorters cancer. Vaccinet ingår numera i det allmänna vaccinationsprogrammet för barn, men både barn och vuxna kan vid behov även vaccineras senare i livet.

Vad kan jag göra själv?
-----------------------

Vårtor försvinner som regel av sig själva inom några månader, men ibland tar det flera år att bli vårtfri. Om du vill att vårtan ska försvinna fortare kan du använda receptfria läkemedel som finns på apotek. Vårtmedel finns i olika former och appliceras direkt på vårtan. Det är vanligast att använda frätande syra som bland annat finns i flytande form eller som plåster. Vårtor kan även frysbehandlas. Rådgör gärna med apotekspersonalen så att du väljer rätt preparat – alla vårtbehandlingar passar till exempel inte för barn.

Behandlingen mot vårtor tar ofta lång tid och kan svida eller göra ont. Ibland kan det därför vara bättre att avstå långvarig behandling av envisa vårtor och låta vårtorna försvinna av sig själva.

**Så här minskar du risken för smittspridning av vårtor:**

*   sätt plåster på vårtorna för att undvika direktsmitta
    
*   undvik att peta och klia på vårtan
    
*   låna inte handdukar eller exempelvis rakhyvlar av andra som kan bära på smitta
    
*   använd badtofflor när du vistas i omklädningsrum, simhallar och andra, fuktiga utrymmen där andra går barfota.
    

När det gäller genitala vårtor kan du minska smittrisken genom att använda kondom i samband med sex.

När bör jag söka vård?
----------------------

Kontakta sjukvården om du inte själv kan avgöra om hudreaktionen är just en vårta.

Sök vård om du har vårtor som gör ont, skaver, blöder eller är såriga. Det gäller även hudreaktioner i allmänhet som inte läker.

Så kan Kry hjälpa till
----------------------

Du kan vända dig till oss på Kry för att få hjälp med vårtor. En sjuksköterska eller läkare gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.