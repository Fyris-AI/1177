Vad är gonorré?
---------------

Gonorré är en könssjukdom som kan orsaka en bakteriell infektion i slemhinnorna, främst i könsorganen, urinvägarna eller ändtarmen. Kvinnor kan även få bakterier i livmoderhalsen. I mer ovanliga fall kan gonorré vara en orsak till infektion i mun och svalg eller i ögat.

Precis som vid exempelvis klamydia kan du vara smittad trots att du är helt symptomfri – du kan alltså ha gonorré utan att veta om det. Därför måste du testa dig regelbundet om du har oskyddat sex. Både för att stoppa smittspridningen och för att snabbt få medicin så att du kan undvika komplikationer. Obehandlad gonorré kan göra det svårare att få barn och ibland leda till sterilitet.

### Gonorré omfattas av smittskyddslagen

Gonorré lyder under smittskyddslagen. Lagen finns till för att förhindra spridningen av vissa sjukdomar. Du som misstänker att du kan vara smittad av gonorré är därför tvungen att göra ett test. Om det visar sig att du är infekterad är det din skyldighet att söka vård och behandla din gonorré.

Smittskyddslagen innebär också att du måste uppge vilka personer du har haft sex med under en viss period, så att sjukvården kan kontakta alla som eventuellt bär på smittan. Vid smittspårning av exempelvis gonorré är uppgifterna skyddade av hälso- och sjukvårdssekretessen – ingen får veta att det är du som har lämnat informationen.

Symptom vid gonorré
-------------------

Gonorré ger inte alltid några symptom, men du som får tydliga besvär märker det som regel inom några dagar eller någon vecka efter smittotillfället. Det är alltså kort inkubationstid om du smittas av gonorré. Flytningar från ollon, slida eller ändtarm är vanliga symptom hos både kvinnor och män. Det är också vanligt att det svider när du kissar. Som man är det relativt vanligt att även få ont i pungen och som kvinna kan mellanblödningar vara tecken på gonorré.

### Vanliga symptom på gonorré:

*   sveda när du kissar
    
*   flytningar från slida, penis eller ändtarm
    
*   ibland blodblandade flytningar eller mellanblödningar hos kvinnor
    
*   ibland smärta eller svullnad i pungen hos män.
    

I mer ovanliga fall kan du få feber, ont i nedre delen av magen eller svullna upp i en led.

Ibland kan gonorré orsaka besvär i dina ögon om smittad kroppsvätska har fått fäste i slemhinnorna där. Då kan du få [ögoninflammation](https://www.kry.se/fakta/ogonsjukdomar/ogoninflammation/ "ogoninflammation") med röda och svullna ögon. Det händer även att bakterier som orsakar gonorré får fäste i munnen eller halsen.

### Andra tänkbara förklaringar

Gonorré, klamydia och mykoplasma i underlivet har flera gemensamma nämnare. Alla är könssjukdomar som smittar på samma sätt och alla kan orsaka flytningar och sveda i underlivet. Det kan vara bra att veta att [herpes i underlivet](https://www.kry.se/fakta/konssjukdomar/herpes-i-underlivet/ "herpes-i-underlivet") brukar kännetecknas av blåsor medan kondylom ger utslag som liknar vårtor.

Underlivsbesvär som inte beror på sexuell smitta kan också orsaka sveda och obehag. Det gäller till exempel [urinvägsinfektion](https://www.kry.se/fakta/infektioner/urinvagsinfektion/ "urinvagsinfektion"), [svamp i underlivet](https://www.kry.se/fakta/gynekologi/svamp-i-underlivet/ "svamp-i-underlivet") och [bakteriell vaginos](https://www.kry.se/fakta/gynekologi/bakteriell-vaginos/ "bakteriell-vaginos").

Vad orsakar gonorré?
--------------------

Gonorré är en infektion som orsakas av en bakterie som kallas neisseria gonorrhoeae. Du kan lätt bli smittad i samband med sex om slemhinnor, slidsekret eller sperma kommer i kontakt med andra slemhinnor. Det gäller främst vid penetrerande samlag, analt eller vaginalt, men förekommer också i samband med oralsex och smeksex. Du kan även bli smittad om du använder sexleksaker tillsammans med någon annan.

Bakterier som fäster och förökar sig i slemhinnan kan orsaka en inflammation i exempelvis urinröret eller ändtarmen.

Behandling av gonorré
---------------------

För att ta reda på om du har gonorré måste du först göra ett test genom att lämna urinprov, slidsekret eller ett prov från ändtarmen. Om det visar sig att du är infekterad får du hjälp av en specialistmottagning med ytterligare provtagning för gonorré och behandling med antibiotika. Behandling och medicin mot gonorré kostar ingenting. Så länge behandlingen pågår ska du avstå från sex för att undvika smittspridning.

Om du tar din antibiotika på rätt sätt och inte har utsatts för ny smitta under tiden blir du som regel frisk efter behandlingen. Du behöver däremot göra ett kontrollprov för att vara säker på att infektionen är borta. Prata med din vårdgivare för mer information.

Gonorré som inte behandlas kan leda till att bakterien sprider sig i kroppen. Det kan orsaka skador på äggledarna. Då kan det bli svårt att bli gravid och dessutom ökar risken för så kallat utomkvedshavandeskap. Är du gravid kan gonorré spridas till barnet och orsaka en ögoninfektion i samband med en vaginal förlossning. Män kan få infektion i bitestiklarna vilket också kan påverka förmågan att få barn.

### Fler provtagningar vid misstanke om annan sjukdom

Ibland kan det vara svårt att särskilja gonorré från andra sexuellt överförbara sjukdomar, exempelvis klamydia eller mykoplasma. Gonorré och klamydia förekommer dessutom ofta samtidigt. Har du symptom och testar negativt för gonorré kan det finnas anledning att göra utökade prover på en fysisk mottagning.

Vad kan jag göra själv?
-----------------------

Se till att skydda dig mot gonorré genom att använda kondom vid penetrerande sex och kondom eller slicklapp vid oralsex. Då ser du till att dina slemhinnor inte kommer i kontakt med andra slemhinnor, sperma eller slidsekret. Kom ihåg att även sexleksaker som du delar med andra kan sprida smittan.

Om du har en fast partner och ingen av er har sex med någon annan kan du inte smittas av gonorré – förutsatt att ni först har testat er och vet att ni inte är smittade. Har du eller din partner oskyddat sex med andra bör ni båda testa er regelbundet för att vara säkra på att ni inte har smittats av gonorré eller någon annan sexuellt överförbar sjukdom.

### Gör ett gonorrétest

Om du misstänker att du har smittats eller om du oroar dig för eventuell smitta ska du testa dig för att vara säker. Du får hjälp med ett kombinerat hemtest för klamydia och gonorré genom Kry.

### När bör jag testa mig för gonorré?

*   om du har symptom som tyder på att du har gonorré
    
*   om du har haft oskyddat sex med en ny eller tillfällig partner
    
*   om din sexpartner har en gonorréinfektion
    
*   om du har haft sex med kondom och kondomen har spruckit eller inte använts under hela samlaget.
    

När bör jag söka vård ?
-----------------------

Testa dig så fort som möjligt om du eller din partner har haft oskyddat sex och det finns risk att du har smittats av gonorré.

Sök vård eller gör ett hemtest om du har flytningar eller sveda i underlivet som kan ha orsakats av oskyddat sex.

Sök vård om du vid misstanke om gonorré även har magsmärtor, feber, smärta i underlivet eller kissar blod.

Så kan Kry hjälpa till
----------------------

Vi på Kry kan hjälpa dig som vill göra ett kombinerat gonorré- och klamydiatest. Du kan få hjälp direkt i appen eller genom att kontakta någon av våra fysiska mottagningar.

Om du testar dig genom Kry och får redan på att du har gonorré blir du erbjuden ett kostnadsfritt videosamtal med en barnmorska. Du får sedan hjälp till vidare vård hos en specialistmottagning. Vårdpersonalen gör även en smittspårning – det är vården skyldig att göra enligt svensk lag.