Symptom vid mjälleksem
----------------------

Mjälleksem uppstår där det finns många talgkörtlar, till exempel i hårbotten, skägg eller ögonbryn. Du kan även få mjälleksem intill näsan eller i hudveck. Besvären kännetecknas av röd, torr och fjällande hud som svider. [Klåda](https://www.kry.se/fakta/klada/ "klada") är också ett vanligt symptom.

I hårbotten eller skägg börjar eksemet som mjäll och övergår ofta till fjällande hudutslag. Eksemen kan uppstå fläckvis eller täcka hela hårområdet.

Mjälleksem brukar bli bättre på sommaren och sämre på vintern eller exempelvis när du är stressad. Besvären kan komma och gå, men besvären brukar avta med tiden.

### Andra tänkbara förklaringar

[Atopiskt eksem](https://www.kry.se/fakta/atopiskt-eksem/ "atopiskt-eksem") och även andra typer av [eksem](https://www.kry.se/fakta/eksem/ "eksem") kan likna mjälleksem eftersom de ofta kännetecknas av röda, fjällande och kliande utslag. Ibland uppstår även vätskefyllda blåsor som kan bilda sårskorpor om du kliar sönder skorporna. [Psoriasis](https://www.kry.se/fakta/psoriasis/ "psoriasis") är en autoimmun sjukdom som kan ge liknande symptom, ofta med silverfärgade fjäll.

Sår i hårbotten eller kliande hårbotten kan ibland vara tecken på [ringorm](https://www.kry.se/fakta/ringorm/ "ringorm"). Då kan du få kala fläckar eller fjällande utslag i håret. Ringorm i skägget ger samma symptom. Medaljongsjuka brukar börja med ett ovalt utslag på överkroppen, överarmarna eller låren. Utslagen brukar fjälla och kan även klia. Sjukdomen orsakas troligen av ett virus.

Barn och skorv
--------------

Det är vanligt att spädbarn får mjälleksem, men då kallas det för skorv eller mjölkskorv. Skorv hos barn brukar sitta i hårbotten. Svampen orsakar röd och irriterad hud med gula och feta fjäll eller flagor. Tjocka, hårda fjäll som irriterar barnet kan ibland behöva smörjas in med babyolja som får verka över natten.

Skorv försvinner ofta av sig själv efter några månader, men mjälleksem kan komma tillbaka efter puberteten.

![Image 1](https://images.ctfassets.net/h8qzhh7m9m8u/2Q56JzRgfHDKfznxQ9bz57/5d0103e10f8837582a22914280c4e399/skorv-mjalleksem-sebororiskt-eksem-pa-barns-huvud-med-ljus-hud.jpg)_Bild på mjälleksem/skorv på huvud ©DermNet New Zealand med tillstånd._

Orsaker till mjälleksem
-----------------------

Mjälleksem heter seborroiskt eksem eller seborroisk dermatit på läkarspråk. Besvären orsakas av en jästsvamp som finns i huden och hårbotten, så kallad malassezia furfur. Där det finns talgkörtlar finns även jästsvamp – de har en koppling till varandra. Svampen kan ibland leda till en ökad produktion av inflammatoriska ämnen som resulterar i utslag och fjäll.

**Exempel på faktorer som kan utlösa eller förvärra mjälleksem:**

*   ärftlighet
    
*   torrt och kallt klimat
    
*   [trötthet](https://www.kry.se/fakta/trotthet/ "trotthet")
    
*   [stress](https://www.kry.se/fakta/stress/ "stress")
    
*   Parkinsons sjukdom och vissa andra sjukdomar.
    

Behandling vid mjälleksem
-------------------------

Mjälleksem behandlas främst med receptfria läkemedel. Om receptfri behandling inte lindrar besvären kan du behöva träffa en läkare. I vissa fall krävs receptbelagda läkemedel.

Vad kan jag göra själv?
-----------------------

På apotek finns receptfria läkemedel som lindrar symptomen vid mjälleksem och skorv. Mjälleksem som sitter i hårbotten behandlas främst med svampdödande schampo. Om du har besvär på andra delar av huden kan du använda salva med svampdödande medel och kortison. Fråga gärna apotekspersonalen om råd och hjälp.

Skorv hos spädbarn behandlas som regel inte med kortison utan bara med mjukgörande olja eller fet salva för att lossa hårda fjäll.

När bör jag söka vård?
----------------------

Sök vård om du eller ditt barn har stora besvär med mjälleksem eller skorv trots behandling med receptfria läkemedel. Du bör även söka vård om du har hudrodnader som sprider sig eller eksem som blossar upp plötsligt.

Så kan Kry hjälpa till
----------------------

Du kan vända dig till oss på Kry för att få råd och hjälp med mjälleksem. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.