Symptom på herpes i ögat
------------------------

Herpes som sätter sig på ögonen ger en inflammation på hornhinnan. Vanliga symptom vid herpes i ögat är att ögat blir rött och värker samt är känsligt för ljus.

Beror infektionen på [bältros](https://www.kry.se/fakta/baltros/ "baltros") förekommer ofta också en kraftig smärtsam hudinflammation i pannan och/eller på ett ögonlock förutom att ögat är drabbat.

I de flesta fall är inflammationen ytlig, men den kan gå djupare i hornhinnan och ge bestående synproblem.

Orsaker till herpes i ögat
--------------------------

Det finns två typer av herpesvirus som kan ge herpes i ögat, herpes simplex och herpes zoster. Typiskt för herpesvirus är att de stannar kvar i kroppen när infektionen läkt. De kan blossa upp vid till exempel andra infektioner, som [förkylning](https://www.kry.se/fakta/forkylning/ "forkylning"), men också på grund av menstruation, stark sol eller [stress](https://www.kry.se/fakta/stress/ "stress").

Herpes simplex är ett vanligt virus som ungefär 75 % av alla vuxna bär på. Men inte alla vet om det – och inte alla får några symptom. Det vanligaste symptomet på herpes simplex är [munsår](https://www.kry.se/fakta/munsar/ "munsar"). Herpes simplex, herpeskeratit, kan ge återkommande problem med ögonen.

Herpes zoster är det virus som ger vattkoppor. Viruset kan vakna till liv när vi blir äldre och ge bältros. I sällsynta fall kan bältrosen ge sig på ett öga. Det kallas då för Herpes ophtalmicus.

Vad du själv kan göra
---------------------

Vid herpes i ögat behöver du träffa en läkare för att få rätt behandling. Tänk på att inte använda kontaktlinser när ögat är irriterat.

Behandling av herpes i ögat
---------------------------

Vid konstaterat fall av herpes på ögats hornhinna (så kallad herpeskeratit) så påbörjas vanligtvis behandling bestående av virushämmande medel i form av ögonsalva och/eller tabletter.

Då bör du söka vård
-------------------

Sök vård direkt om det värker i ögat eller om du tror att du har fått bältros nära ögat. Det är viktigt att rätt behandling sätts in så tidigt som möjligt.

Så kan Kry hjälpa till
----------------------

Kry kan inte hjälpa till vid herpes i ögat.