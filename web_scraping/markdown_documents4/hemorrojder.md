Allmänt om hemorrojder
----------------------

Hemorrojder är för det mesta helt ofarliga. Besvären är mycket vanliga – upp till hälften av alla vuxna drabbas någon gång. Hemorrojder är särskilt vanliga i samband med [graviditet](https://www.kry.se/fakta/graviditet/ "graviditet").

Symptom vid hemorrojder
-----------------------

Om de så kallade analkuddarna i ändtarmen lossar från sitt fäste kan det kännas som små knutor vid ändtarmsöppningen. Blir de inflammerade kan det göra väldigt ont – speciellt när du går på toaletten, sitter ner eller rör på dig. Hemorrojder blöder ofta, oavsett om de sitter inne i ändtarmen eller har hamnat utanför öppningen.

**Vanliga symptom vid hemorrojder:**

*   droppar av ljust blod från ändtarmen
    
*   mindre läckage av slem eller avföring
    
*   ömhet, klåda eller sveda runt ändtarmsöppningen
    
*   knutor vid ändtarmsöppningen
    
*   svårigheter att bajsa och tömma tarmen helt.
    

### Andra tänkbara förklaringar

Obehag och sveda kring ändtarmsöppningen kan även bero på sprickor eller [eksem](https://www.kry.se/fakta/eksem/ "eksem"). Ibland kan det röra sig om en fistel i ändtarmen som läcker vätska, bölder eller allvarligare besvär.

Orsaker till hemorrojder
------------------------

I ändtarmen finns analkuddar, som bland annat består av blodkärl. När trycket på kuddarna ökar blir de överfulla av blod och svullnar eller glider ner mot analöppningen – då kallas analkuddarna för hemorrojder.

Hemorrojder uppstår ofta i samband med [förstoppning](https://www.kry.se/fakta/forstoppning/ "forstoppning"), särskilt om du måste krysta när du går på toaletten. Kraftig [diarré](https://www.kry.se/fakta/diarre/ "diarre") kan också orsaka hemorrojder. Att sitta, stå länge eller utföra tungt kroppsarbete kan ibland ligga bakom besvären. Är du gravid är det särskilt vanligt att drabbas av hemorrojder.

Behandling av hemorrojder
-------------------------

Hemorrojder behandlas ofta enbart med receptfria läkemedel. Vid förstoppning är det viktigt att hålla avföringen mjuk. Ibland krävs läkarbesök och en närmare undersökning av ändtarmen genom så kallad skopi, för att utesluta exempelvis tarmsjukdom. Vid stora besvär kan hemorrojder tas bort genom en operation eller andra ingrepp.

Vad kan jag göra själv?
-----------------------

Det är bra att göra en läkarundersökning för att ta reda på att du har just hemorrojder. Om du redan vet ska du se till att hålla dem rena och torra, men undvik tvål som kan irritera huden. Har du yttre hemorrojder kan du försöka trycka tillbaka knutorna in i analöppningen. På apoteket finns mjukgörande och smärtstillande salva som brukar lindra vid hemorrojder. Där finns även laxermedel och bulkmedel i pulverform som innehåller fibrer.

**Så här kan du lindra besvär vid förstoppning:**

*   drick mer vatten och ät fiberrika produkter
    
*   gå på toaletten regelbundet
    
*   tänk på att motion hjälper tarmarna att arbeta
    
*   prova receptfria läkemedel som gör avföringen mjukare.
    

När bör jag söka vård?
----------------------

Kontakta sjukvården om du inte blir bättre genom egenvård och har haft hemorrojder länge. Det gäller även om de blöder mycket eller orsakar kraftig smärta.

Om du misstänker att dina besvär inte beror på hemorrojder utan hårda knutor, bölder eller en fistel i ändtarmen kan det vara allvarligare symptom som kräver utredning.

Sök vård om du blöder mycket från ändtarmen, har kraftig smärta eller blod i själva avföringen.

Så kan Kry hjälpa till
----------------------

Du kan vända dig till oss på Kry för att få råd och hjälp vid hemorrojder. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt bli hänvisad eller remitterad till vidare vård. Hemorrojder kräver ofta en fysisk undersökning.