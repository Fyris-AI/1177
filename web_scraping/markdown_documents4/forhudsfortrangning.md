Symptom på förhudsförträngning
------------------------------

Om det inte går att föra tillbaka förhuden över ollonet har du för trång förhud, vilket kan göra onani och samlag omöjligt. Har du förhudsförträngning kan det även göra ont när du urinerar. Eftersom det inte går att komma åt att rengöra ollonet kan det även leda till återkommande infektioner. Det är även vanligt att förhuden kan fastna precis bakom ollonet, vilket påverkar blodcirkulationen och kan leda till att ollonet och förhuden svullnar upp. För trång förhud kan även få sprickor, vilket kan göra mycket ont.

Orsaker till förhudsförträngning
--------------------------------

När du föds sitter penisens förhud för det mesta fast mot ollonet. Under denna sammanväxning kan du inte dra tillbaka förhuden. Sammanväxning kan hos vissa finnas kvar upp till puberteten, vilket inte är något som du behöver oroa dig för så länge det inte ger några besvär. Förhuden vidgas vanligtvis under puberteten, på grund av att kroppens hormoner gör förhuden mer elastisk och töjbar. Det är när detta inte sker som du får förhudsförträngning. Det kan även vara så att öppningen i förhuden är för liten.

Behandling av förhudsförträngning
---------------------------------

I vissa fall går det att vidga förhuden själv genom att onanera, men du ska vara mycket försiktig så att inte sprickor uppstår. Kortisonsalva kan smörjas in på huden för att göra den lite tunnare och mer följsam, vilket underlättar när du ska dra tillbaka förhuden. Vid svårare förhudsförträngning kan det bli nödvändigt att en läkare tar bort hela eller delar av förhuden, så kallad omskärelse. Detta är en snabb och liten operation som sker under bedövning. Efteråt kan penisen vara lite svullen, i upp till två veckor.

När du bör söka vård
--------------------

Om du upplever att din förhud är så trång att den ger dig besvär ska du söka vård, oavsett om du har kommit in i puberteten eller inte. I de fall då förhuden har fastnat bakom ollonet är det viktigt att söka omedelbar vård.

Så kan Kry hjälpa till
----------------------

Du kan vända dig till oss på Kry för att få hjälp vid förhudsförträngning. En sjuksköterska eller läkare gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

Tänk på att om det är ditt barn som har besvär så behöver barnet närvara under vårdmötet.