Spridda virusutslag
-------------------

*   **Vattkoppor**  
    [Vattkoppor](https://www.kry.se/fakta/vattkoppor/ "vattkoppor") är en mycket smittsam virussjukdom som kännetecknas av röda, kliande utslag med vätska i mitten. Utslagen brukar först komma på bröstet eller magen och kan sprida sig över hela kroppen. Andra vanliga symptom är [feber](https://www.kry.se/fakta/feber/ "feber"), [huvudvärk](https://www.kry.se/fakta/huvudvark/ "huvudvark") och [trötthet](https://www.kry.se/fakta/trotthet/ "trotthet"). Vattkoppor är vanligast hos barn. Sjukdomen brukar läka av sig själv efter ett par veckor, men om du är i övre tonåren eller äldre bör du kontakta sjukvården eftersom virushämmande läkemedel vid tidiga symptom kan minska risken för komplikationer.
    
    Bild på vattkoppor.
    
    ![Image 1](https://images.ctfassets.net/h8qzhh7m9m8u/j6MJvBHcRb1fRRSeAUKS4/1abbfcfd1d6316c5f5b9c570a55ab241/vattkoppor-pa-barn-med-ljus-hud.jpg)_Bild från ©DermNet New Zealand med tillstånd._
    
*   **Röda hund**  
    [Röda hund](https://www.kry.se/fakta/rodahund/ "roda-hund") är en smittsam virussjukdom som brukar ge blåröda eller bruna hudutslag i ansiktet, på armarna och benen. Andra vanliga symptom är feber, snuva, ledvärk och svullna lymfkörtlar. Röda hund ingår i det allmänna vaccinationsprogrammet för barn och är därför en ovanlig sjukdom i Sverige. Om du ändå drabbas ska du kontakta vården – röda hund lyder under smittskyddslagen. Vid [graviditet](https://www.kry.se/fakta/graviditet/ "graviditet") finns det risk att röda hund orsakar fosterskador och därför är det särskilt viktigt att söka vård.
    
    Bild på röda hund.
    
    ![Image 2: Röda hund på överkropp](https://images.ctfassets.net/h8qzhh7m9m8u/7usX0P2WPPhxzluR1hegIj/0622d915a37a302c692014b9d28812b8/4.jpg)_Bild från ©DermNet New Zealand med tillstånd._
    
*   **Mässling**  
    [Mässling](https://www.kry.se/fakta/massling/ "massling") är en mycket smittsam virussjukdom med ljusröda hudutslag som först brukar komma i ansiktet och sedan sprider sig över kroppen. Utslagen blir mörkare efter hand och kan flyta ihop. Andra vanliga symptom är hög feber, som kan komma och gå, torrhosta och känsliga ögon. Mässling ingår också i det allmänna vaccinationsprogrammet för barn i Sverige och är därför en ovanlig sjukdom här. Om du ändå drabbas ska du kontakta vården direkt – mässling lyder under smittskyddslagen. Sjukdomen kan bli allvarlig och ibland livshotande.
    
    Bild på mässling.
    
    ![Image 3: Mässling på rygg](https://images.ctfassets.net/h8qzhh7m9m8u/5jMkLUfm8mYFiBKcyAKp9w/81d1b0c03fbfe095ace416e1d206b3e0/6.jpg)_Bild från ©DermNet New Zealand med tillstånd._
    
*   **Tredagarsfeber**  
    [Tredagarsfeber](https://www.kry.se/fakta/tredagarsfeber/ "tredagarsfeber") är en virussjukdom som brukar ge små, ljusröda utslag på magen och ryggen, ibland över hela kroppen. De brukar visa sig efter ungefär tre dagar med hög feber, därav namnet. Tredagarsfeber drabbar i allmänhet barn som är mellan sex månader och två år gamla. Utslagen på kroppen brukar inte klia och virusprickarna försvinner ofta efter ett par dagar när febern har gett med sig.
    
    Bild på tredagarsfeber.
    
    ![Image 4](https://images.ctfassets.net/h8qzhh7m9m8u/6D3RcMDQFV01oTMzWOenow/d75d960aeb6ee9335c2c45e2ed3bd7b0/tredagarsfeber-pa-barn-med-ljus-hud.jpg)_Bild från ©DermNet New Zealand med tillstånd._
    
*   **Femte sjukan**  
    Femte sjukan är en virussjukdom som kan ge rodnad eller utslag på kinderna som sedan sprider sig till armarna och benen. Andra vanliga symptom är feber, trötthet, huvudvärk, [diarré](https://www.kry.se/fakta/diarre/ "diarre"), [illamående och kräkningar](https://www.kry.se/fakta/illamaende/ "illamaende-och-krakningar"). Sjukdomen drabbar främst barn i skolåldern och utslagen försvinner för det mesta efter en vecka, men ibland tar det längre tid. Vuxna som smittas av femte sjukan får sällan utslag – då är feber, lätt hosta och ledvärk de vanligaste symptomen. Ledvärken kan finnas kvar under flera månader.
    
    Bild på femte sjukan.
    
    ![Image 5: Femte sjukan på barns kind](https://images.ctfassets.net/h8qzhh7m9m8u/3vh5qtglrkNo434wnTlnLS/5a131ad5aedcf34960322ba8de6bfde8/6.jpg)_  
    Bild från ©DermNet New Zealand med tillstånd._
    
*   **Höstblåsor**  
    [Höstblåsor](https://www.kry.se/fakta/hostblasor/ "hostblasor") är en virusinfektion som orsakar blåsor, främst i och runt munnen. Blåsorna kan klia och även sitta på händerna, handflatorna, fötterna, fotsulorna och stjärten. Andra vanliga symptom är dålig aptit, feber, halsont och trötthet. Höstblåsor är vanligast hos barn och förekommer mest på sensommaren och hösten, därav namnet. Blåsorna brukar försvinna efter en vecka.
    
    Bild på höstblåsor.
    
    ![Image 6: Höstblåsor i händer](https://images.ctfassets.net/h8qzhh7m9m8u/3xLKvlvWZG7BqIHd0y9H1A/b05b3ea2a47481e2526dbb6f4d3c8b73/9.jpg)_Bild från ©DermNet New Zealand med tillstånd.  
    _
    

Lokala virusutslag
------------------

*   **Bältros**  
    [Bältros](https://www.kry.se/fakta/baltros/ "baltros") orsakas av samma virus som vattkoppor och du kan bara få bältros om du redan har haft vattkoppor. Sjukdomen ger en brännande känsla i ett område på huden som brukar övergå i en rodnad innan det bildas vätskefyllda, kliande blåsor. Blåsorna sitter ofta som ett bälte på ena sidan av kroppen. Ibland kan de sitta intill ögat och leda till tillfälliga synbesvär. Andra vanliga symptom är feber, huvudvärk, yrsel och trötthet. Blåsorna brukar försvinna inom ett par veckor, men du kan känna av smärtan på huden i flera månader, ibland längre. Hudutslagen är vanligast hos vuxna över 50 år.
    
    Bild på bältros.
    
    ![Image 7: Bältros på barns överkropp](https://images.ctfassets.net/h8qzhh7m9m8u/7pVOrkhAEFuVD20oPfA9YD/42c7996fa7533216c83379c01c6ccecf/12.jpg)_Bild från ©DermNet New Zealand med tillstånd._
    
*   **Medaljongsjuka**  
    Medaljongsjuka, som även kallas fjällros eller pityriasis rosea på läkarspråk, börjar som regel med ett ovalt, rosa utslag på överkroppen, överarmarna eller låren. Därefter kommer många, något mindre utslag på samma del av kroppen. Utslagen brukar fjälla och kan även klia. Sjukdomen orsakas troligen av ett virus. Den är inte smittsam och du får den bara en gång, inte sällan efter en luftvägsinfektion. Den läker för det mesta av sig själv inom sex veckor. Medaljongsjuka är vanligast bland barn och unga vuxna.
    
    ![Image 8: Medaljongsjuka på överkropp](https://images.ctfassets.net/h8qzhh7m9m8u/KB9uyvUZ3Tw1JrQXh8N1h/7fbced0359b621987df555d39e0f2329/11.jpg)_Bild från ©DermNet New Zealand med tillstånd._
    
*   **Covid-19**  
    Utslag kan vara ett av flera symptom vid [covid-19](https://www.kry.se/fakta/coronavirus/ "covid-19") som orsakas av corona. Feber och hosta är vanligare symptom än utslag i samband med corona, men sjukdomen har en komplex symptombild som inkluderar många olika besvär. Vissa får lindriga förkylningssymptom, andra kan må illa, få diarré eller värk i kroppen. I svårare fall kan covid-19 leda till andningsproblem som kräver intensivvård. Sjukdomen kan ibland vara livshotande.
    
    Kontakta alltid sjukvården om du har utslag som du tror kan vara kopplade till corona – det gäller såväl barn som vuxna. I skrivande stund finns uppgifter om att det kan röra sig om hudfärgade blåsor eller lila utslag vid corona som exempelvis kan sitta på ett finger eller en tå. Covid-19 är en mycket smittsam virussjukdom som lyder under smittskyddslagen.
    
*   **Herpes**  
    Herpes är ett vanligt virus som kan orsaka blåsor på ett mindre område. Men du kan även ha herpes utan att veta om det, utan att få blåsor. [Munsår](https://www.kry.se/fakta/munsar/ "munsar") är det vanligaste symptomet på herpesvirus. Du kan även få blåsor på andra delar av kroppen, till exempel [herpes i underlivet](https://www.kry.se/fakta/herpes-i-underlivet/ "herpes-i-underlivet"). Munsår kan behandlas med receptfria läkemedel men genital herpes kräver ofta receptbelagd medicin.
    
*   **Mollusker**  
    [Mollusker](https://www.kry.se/fakta/mollusker/ "mollusker") är hudutslag som ser ut som små förhöjda knottror. Barn får ofta mollusker i ansiktet, på armarna, magen eller i nacken. Knottrorna är ca. 2–5 millimeter stora och har en liten grop i mitten. Även vuxna kan få mollusker, främst runt könsorganen. Mollusker brukar försvinna av sig själva efter sex till tolv månader.
    
    Bild på mollusker.
    

![Image 9](https://images.ctfassets.net/h8qzhh7m9m8u/1fusHaofR1rAkwxX9tVMA9/ea991d80409c3ecaceaa6783c68ef787/mollusker-pa-ljus-hud.jpg)_Bild från ©DermNet New Zealand med tillstånd._

*   **Vårtor**  
    Det finns ett hundratal olika sorters virus som orsakar [vårtor](https://www.kry.se/fakta/vartor/ "vartor"). Vårtor smittar ofta genom kroppskontakt och är vanligast på händerna och fötterna, men de kan även förekomma på andra delar av kroppen. Vårtor är som regel runda, ofta utstående utslag som kan vara ömma och klia. De brukar ha en hård kant och vara mjukare i mitten, ibland med små svarta prickar.
    
    Vårtor är vanligast bland barn och ungdomar men även vuxna kan få vårtor, särskilt i samband med nedsatt immunförsvar eller exempelvis [atopiskt eksem](https://www.kry.se/fakta/atopiskt-eksem/ "atopiskt-eksem"). Vårtor försvinner i allmänhet av sig själva, men det kan ta lång tid. Du kan även behandla med receptfria läkemedel.
    
    Har du vårtor kring könsorganet eller ändtarmsöppningen kan det röra sig om [kondylom](https://www.kry.se/fakta/kondylom/ "kondylom"), en vanlig könssjukdom som orsakas av så kallat HPV-virus. Då kan du behöva läkemedel på recept.
    

![Image 10: Vårtor på hand med mörk hud](https://images.ctfassets.net/h8qzhh7m9m8u/1LOSjyVL23Xt55JQ7AT0oI/b649dbd5a322f10ab6de2ebc8dc9ff43/vartor-pa-hand-med-mork-hud.jpg)Bild på vårtor.  
_Bild från ©DermNet New Zealand med tillstånd._

Andra tänkbara förklaringar
---------------------------

Alla [hudutslag](https://www.kry.se/fakta/hudutslag/ "hudutslag") beror inte på virus. Det kan till exempel röra sig om [insektsbett](https://www.kry.se/fakta/insektsbett/ "insektsbett") och läkemedelsreaktioner eller [nässelutslag](https://www.kry.se/fakta/nasselutslag/ "nasselutslag") och [eksem](https://www.kry.se/fakta/eksem "eksem") till följd av [födoämnesallergi](https://www.kry.se/fakta/fodoamnesallergi/ "fodoamnesallergi") eller kontaktallergi.

Bakterieinfektioner som exempelvis [svinkoppor](https://www.kry.se/fakta/svinkoppor/ "svinkoppor"), [scharlakansfeber](https://www.kry.se/fakta/scharlakansfeber/ "scharlakansfeber") och [rosfeber](https://www.kry.se/fakta/rosfeber/ "rosfeber") orsakar också utslag. Huden reagerar även vid svampinfektioner, som [ringorm](https://www.kry.se/fakta/ringorm/ "ringorm") och så kallad pityriasis versicolor, eller i samband med inflammatoriska hudinfektioner som [rosacea](https://www.kry.se/fakta/rosacea/ "rosacea").

Spädbarn får ofta tillfälliga [utslag och hudreaktioner](https://www.kry.se/fakta/utslag-hos-barn/ "utslag-och-hudreaktioner"), till exempel hormonprickar eller reaktioner på mat och dryck.

Ibland kan utslag på huden vara ett av flera symptom vid allvarliga, bakomliggande sjukdomar.

När bör jag söka vård?
----------------------

Boka en tid hos oss om du är osäker på vad som har orsakat dina utslag eller om du känner dig orolig. Vår erfarna vårdpersonal finns här för dig med råd och vård. Vi gör alltid en individuell bedömning baserat på dina symptom och det du berättar. Vi börjar med ett videosamtal, men ibland kan vi behöva undersöka dig fysiskt för att ställa rätt diagnos.

**Sök vård akut** om du har utslag och hög feber eller känner dig kraftigt allmänpåverkad.

Det är viktigt att du kontaktar sjukvården vid tecken på mässling eller röda hund, eftersom det är anmälningspliktiga sjukdomar.

Så bokar du tid på Kry
----------------------

**1\. Boka ett möte  
**Starta din bokning genom att logga in med BankID. Berätta vad du eller ditt barn behöver hjälp med och välj en tid som passar.

**2\. Få hjälpen du behöver**  
Vi kan behandla många symptom via ett videomöte i appen. Du får snabbt en tid på någon av våra vårdcentraler vid behov.

**3\. Vad händer sen?**  
Återbesök erbjuds och bokas när det finns behov av uppföljning. Vi förnyar recept på läkemedel, utfärdar intyg eller remitterar dig till vidare vård om du behöver.