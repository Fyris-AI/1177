Vad är atopiskt eksem och böjveckseksem?
----------------------------------------

Atopiskt eksem heter atopisk dermatit på läkarspråk. Det är en mycket vanlig, kronisk inflammation i huden som ger torr och kliande hud. Besvären uppstår oftast under de första levnadsåren, ibland redan i spädbarnsåldern. Eksemet brukar bli lindrigare eller försvinna helt i samband med puberteten, men vissa har återkommande hudbesvär genom livet. Ibland kan atopisk dermatit debutera först i vuxen ålder.

Böjveckseksem är en typisk form av atopiskt eksem hos barn, men eksemet kan även uppstå i barnets ansikte eller på andra delar av kroppen. Böjvecksem förekommer ibland hos äldre barn och dig som vuxen, men med stigande ålder är det vanligare med atopiskt eksem i ansiktet, på halsen, händerna och handlederna.

Personer som har eller har haft atopiskt eksem är mer sårbara för exempelvis [astma](https://www.kry.se/fakta/lungsjukdomar/astma/ "astma") och [allergi](https://www.kry.se/fakta/allergier/allergi/ "allergi").

Symptom vid atopiskt eksem
--------------------------

Atopisk hud kännetecknas av torr, röd och kliande hud. Knottriga utslag är också ett vanligt symptom. Besvären är tydligast på olika delar av kroppen i olika åldrar. Hos spädbarn kan atopiskt eksem först synas på kinderna eller runt munnen och sedan sprida sig ner över halsen och andra delar av kroppen. Från 2–3 års ålder är barnets eksem ofta särskilt tydliga i hudens böjveck, som armveck och knäveck, men det är även vanligt med utslag på exempelvis låren och skinkorna.

Äldre barn och vuxna med atopiskt eksem brukar ha besvär i ansiktet, till exempel i pannan och runt ögonen, men även på halsen, händerna och handlederna. Atopiskt handeksem är särskilt vanligt hos vuxna.

Atopiskt eksem brukar blossa upp i perioder, ofta vintertid. Eksemet brukar vara mindre besvärande på sommaren.

**Vanliga symptom vid atopiskt eksem:**

*   [klåda](https://www.kry.se/fakta/hudsjukdomar/klada/ "klada")
    
*   röd och [torr hud](https://www.kry.se/fakta/hudsjukdomar/torr-hud/ "torr-hud")
    
*   knottrig hud
    
*   fjällande hud
    
*   fläckvis förtjockad hud
    
*   ibland vätskefyllda blåsor
    
*   ibland veckbildning under ögonen
    
*   sömnsvårigheter på grund av klådan.
    

Atopiskt eksem som är sönderrivet av kliande kännetecknas ofta av vätskefyllda, gula skorpor som innebär att du har fått en infektion i huden.

**Exempel på besvär som är vanliga i samband med atopiskt eksem:**

*   allergi – till exempel [födoämnesallergi](https://www.kry.se/fakta/allergier/fodoamnesallergi/ "fodoamnesallergi") och [pollenallergi](https://www.kry.se/fakta/allergier/pollenallergi/ "pollenallergi")
    
*   astma – personer med atopisk hud utvecklar ofta även astma eller hösnuva
    
*   pityriasis alba – ljusa fläckar i huden, särskilt i ansiktet eller på överkroppen hos barn och unga
    
*   [keratosis pilaris](https://www.kry.se/fakta/hudsjukdomar/keratosis-pilaris/ "keratosis-pilaris") – knottrig hud på överarmarna
    
*   atopiska vinterfötter – fjällande och sprucken hud på fotsulan och stortån.
    

### Andra tänkbara förklaringar

Atopiskt eksem kan likna andra typer av [eksem](https://www.kry.se/fakta/hudsjukdomar/eksem/ "eksem") som också kännetecknas av röd och kliande hud med knottror, fjäll eller vätskefyllda blåsor. Besvären kan vara allergiska eller icke-allergiska. Blöjeksem eller blöjutslag är vanliga barneksem som ofta beror på fukt i blöjan. Seborroiskt eksem som skorv eller [mjälleksem](https://www.kry.se/fakta/hudsjukdomar/mjalleksem/ "mjalleksem") uppstår där det finns många talgkörtlar, till exempel i hårbotten. [Kontakteksem](https://www.kry.se/fakta/hudsjukdomar/kontakteksem/ "kontakteksem"), [dyshidrotiskt eksem](https://www.kry.se/fakta/hudsjukdomar/dyshidrotiskt-eksem/ "dyshidrotiskt-eksem") och handeksem är andra vanliga eksem som ibland kan likna atopisk dermatit.

[Psoriasis](https://www.kry.se/fakta/hudsjukdomar/psoriasis/ "psoriasis") är en autoimmun, inflammatorisk sjukdom med röda, upphöjda hudutslag som är täckta med silvervita fjäll. Klåda förekommer också. Utslagen uppstår ofta på armbågarna, knäna och skinkorna.

Röda, kliande utslag som liknar eksem hos barn eller vuxna kan även orsakas av tillfälliga virusinfektioner eller [svampinfektioner](https://www.kry.se/fakta/infektioner/svampinfektioner/ "svampinfektioner"). Återkommande svamp kan uppstå där hud ligger mot hud – till exempel under brösten eller mellan skinkorna. Även [skabb](https://www.kry.se/fakta/djur-och-insektsbett/skabb/ "skabb") kan orsaka klåda med knottror, blåsor eller eksemliknande utslag.

Ibland kan allvarliga sjukdomar ligga bakom olika typer av hudreaktioner.

Orsaker till atopiskt eksem
---------------------------

Atopisk dermatit eller atopiskt eksem kan uppstå när hudens naturliga skyddsbarriär i det yttersta hudlagret är skadad eller försvagad. Det kan till exempel bero på ärftlighet eller olika miljöfaktorer.

Atopiskt eksem gör dig mer sårbar för andra eksem eftersom hudens skyddande barriär redan är försvagad. Eksemet har även kopplingar till allergi, astma och vissa andra sjukdomstillstånd. Atopiska besvär som omfattar flera sammankopplade symptom kallas för atopi. Många atopiker har en ärftlig sårbarhet i immunförsvaret.

**Exempel på faktorer som kan försämra atopiskt eksem:**

*   vatten som torkar ut huden
    
*   torr luft
    
*   vissa allergier, särskilt födoämnesallergi hos små barn
    
*   svett och för varma kläder
    
*   kemikalier
    
*   kläder eller annat som skaver mot huden
    
*   [rökning](https://www.kry.se/fakta/ovrigt/rokning/ "rokning")
    
*   [stress](https://www.kry.se/fakta/psykiatri-och-psykologi/stress/ "stress").
    

Utredning och behandling vid atopiskt eksem
-------------------------------------------

Lindriga besvär kan du själv behandla genom att regelbundet återfukta huden med mjukgörande salva. Receptfri kortisonsalva dämpar inflammationen under sämre perioder, men rådgör med läkare innan du behandlar små barn med kortison.

Vid svåra eller återkommande besvär kan du behöva hjälp av sjukvården för diagnos och behandling. Läkaren kan ofta ställa diagnosen atopiskt eksem genom att titta på dina utslag och se vilka delar av huden som är drabbad. Din egen berättelse om när eksemet först uppstod och när du upplever att besvären försämras ger också viktig information.

Om besvären verkar bli sämre av olika födoämnen kan det i vissa fall finnas anledning att göra en allergiutredning. Det är vanligast när det gäller barn under fem år – atopiskt eksem har ibland en koppling till exempelvis allergi mot mjölkprotein eller ägg under småbarnsåren.

Vid böjveckseksem eller annat atopiskt eksem hos barn och vuxna är det vanligast att få behandling med mjukgörande salva i kombination med kortisonsalva. Ljusbehandling kan också lindra besvär med atopisk hud. Vissa mår bättre av att vistas lite mer i solen och bada i saltvatten.

Svårare fall av atopiskt eksem kan ibland kräva behandling med immunhämmande läkemedel eller kortisontabletter.

Vad kan jag göra själv?
-----------------------

Atopiskt eksem och atopisk hud behöver dagligen behandlas med mjukgörande salva som finns receptfritt på apotek. Salvor som innehåller karbamid kan vara särskilt effektiva. När huden är röd och kliar kan du använda receptfri kortisonsalva som också finns på apotek. Kortison brukar lindra klåda och dämpa inflammationen. Du ska däremot inte smörja in barn under två år med kortisonsalva utan läkares rekommendation. När du har fått diagnosen atopiskt eksem får du som regel både mjukgörande salva och kortisonsalva på recept.

Tänk på att vatten och tvål torkar ut huden. Därför ska du helst inte duscha och bada onödigt ofta och alltid välja hudvänlig olja eller kräm i stället för vanlig tvål när du tvättar huden. Försök att inte klia – när du river upp dina eksem kan hudbesvären försämras. Om bakterier får fäste i rivsåren kan det uppstå en infektion som kräver läkemedelsbehandling.

Vissa får större besvär med eksem i dammiga eller rökiga miljöer, andra kan vara känsliga för vissa födoämnen eller pälsdjur. Försök att undvika faktorer och situationer som förvärrar eksemet.

**Så här kan du lindra besvär med atopiskt eksem:**

*   **smörj in huden regelbundet** – mjukgörande salva skyddar känslig hud och kortisonsalva dämpar inflammationen, följ ordinationen som du har fått av din läkare
    
*   **duscha och bada inte för ofta** – vatten torkar ut huden
    
*   **undvik vanlig tvål** – välj i stället hudolja eller kräm när du ska tvätta dig
    
*   **försök att inte klia** – använd gärna pyjamas och bomullshandskar på natten för att minska risken att klia i sömnen
    
*   **använd skonsamma tvättmedel** – välj oparfymerade tvättmedel och undvik sköljmedel
    
*   **välj hudvänliga material intill kroppen** – textilier med bomull, bambu och silke skapar ofta mindre hudirritation än exempelvis ylle och syntet
    
*   **sänk värmen och sov helst i ett svalt rum** – uppvärmning inomhus under vintern gör luften särskilt torr och kan förvärra besvären
    
*   **klä dig inte för varmt** – täta kläder under träningspass eller för varma kläder som orsakar svettningar kan ibland ge mer uttalade besvär
    
*   **var gärna ute i solen** – sol kan lindra besvären men tänk på att inte vistas för länge i stark sol, använd alltid solskyddsfaktor och solhatt för att undvika [solskador](https://www.kry.se/fakta/hudsjukdomar/solskador/ "solskador").
    

När bör jag söka vård?
----------------------

Sök vård om du eller ditt barn har långvariga besvär med kliande eksem som inte blir bättre av mjukgörande salva och kortisonsalva. Du bör även söka vård om eksemet börjar se annorlunda ut, till exempel vätskar eller har blivit infekterat.

Sök vård direkt om du eller ditt barn får eksem som blossar upp plötsligt, till exempel i samband med en infektion.

Så kan Kry hjälpa till
----------------------

Du kan vända dig till oss på Kry för att få råd och hjälp vid atopiskt eksem. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.