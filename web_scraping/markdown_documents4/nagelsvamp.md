Symptom vid nagelsvamp
----------------------

Nagelsvamp kan uppstå både på fingernaglar och tånaglar. Det är vanligast att få svamp i och ibland under en tånagel, ofta i samband fotsvamp. När en nagel blir angripen av svamp blir den missfärgad, mjuk och spröd. Tjocka naglar är också typiskt. Ibland går nageln sönder eller lossnar helt. Huden närmast nageln kan även fjälla.

**Nagelsvamp kan ge följande symptom:**

*   missfärgad, ofta gul fingernagel eller tånagel
    
*   mjuk och skör nagel
    
*   förtjockad och ibland deformerad nagel
    
*   nageln lossnar från huden
    
*   ibland smärta, om nageln har fallit bort eller trycker mot skorna.
    

Det är vanligt att svampen även angriper huden mellan tårna, på fotens sida eller undersida – [fotsvamp](https://www.kry.se/fakta/fotsvamp/ "fotsvamp") förekommer ofta samtidigt som nagelsvamp. Då brukar huden fjälla, klia och ibland uppstår blåsor eller små sprickor i huden.

### Andra tänkbara förklaringar

Förändringar på naglarna beror inte alltid på nagelsvamp. [Psoriasis](https://www.kry.se/fakta/psoriasis/ "psoriasis") kan ibland orsaka missfärgade naglar och eksemliknande hud runt nageln. Åldersförändringar eller skador på en tå kan också leda till tjocka och missfärgade tånaglar. Om du tappar en nagel kan det även bero på så kallad onycholys, som ofta beror på att nageln har blivit väldigt lång, men då är inte nageln förtjockad.

I mer ovanliga fall kan malignt melanom orsaka mörka hudförändringar under en nagel.

Orsaker till nagelsvamp
-----------------------

Nagelsvamp orsakas av trådsvamp som kallas dermatofyter. Det är samma sorts svamp som orsakar fotsvamp. Nagelsvamp beror ibland på att fotsvamp har spridit sig även till dina naglar. Svampen trivs i varma och fuktiga utrymmen, till exempel på fuktiga golv eller i svettiga strumpor och täta skor. Det är särskilt lätt att få såväl nagelsvamp som fotsvamp om du idrottar mycket – svett och mekaniskt slitage gör dig mer sårbar för svamp och bakterier.

Nagelsvamp överförs genom smitta från andra människor – det är därför du lätt får svamp på fötterna eller naglarna om du har gått på fuktiga golv där även andra har gått barfota. Nagelsvamp och fotsvamp är däremot ovanligt hos barn.

**Några faktorer som gör dig mer sårbar för nagelsvamp:**

*   svettiga eller fuktiga fötter
    
*   trånga eller täta skor
    
*   fotsvamp
    
*   skadad nagel
    
*   hudsjukdomar, exempelvis psoriasis och lichen ruber
    
*   fuktiga golv i allmänna utrymmen som exempelvis simhallar och omklädningsrum, då smittar nagelsvamp och fotsvamp lätt.
    

Utredning och behandling vid nagelsvamp
---------------------------------------

Nagelsvamp på fingrar och tår behöver inte alltid behandlas – det kan se fult ut, men är inte farligt. Vid behov kan du långtidsbehandla med receptfria läkemedel som motverkar svamp.

Om du har svår nagelsvamp som gör att nageln blir så tjock och deformerad att du får ont eller att det känns trångt inuti en sko kan du behöva receptbelagd behandling. Det gäller även om svampen sprider sig. Behandlingen brukar baseras på en svampodling. Vid nagelsvamp undersöks även andra naglar, fötterna och handflatorna.

Nagelsvamp behandlas som regel lokalt. Om du har svamp i exempelvis flera tånaglar kan du behöva behandling mot din nagelsvamp i form av tabletter. Nagelsvamp har en tendens att komma tillbaka och besvären brukar bli mer uttalade med stigande ålder.

Vad kan jag göra själv?
-----------------------

Du kan minska risken för både nagelsvamp och fotsvamp genom att hålla fötterna rena och torra. Om du idrottar eller lätt blir svettig om fötterna är det bra att byta strumpor ofta. Använda gärna badtofflor när du duschar eller byter om i fuktiga utrymmen där många andra går barfota.

Du kan behandla nagelsvamp hemma med hjälp av receptfria medel mot nagelsvamp som finns på apotek, så kallat medicinskt nagellack. Men behandla bara om du är säker på att du har just nagelsvamp. För att bli av med nagelsvamp krävs ofta behandling under flera månaders tid.

**Så här kan du minska risken för svampinfektioner:**

*   tvätta fötterna varje dag och torka noga, särskilt mellan tårna
    
*   låt fötterna lufta, utan strumpor och skor
    
*   använd torra, rena strumpor
    
*   tvätta strumpor i 60 grader så att svampen dör
    
*   undvik trånga skor och skor som är särskilt täta, till exempel gummistövlar
    
*   använd badtofflor när du vistas i omklädningsrum, simhallar eller andra allmänna, fuktiga utrymmen.
    

När bör jag söka vård?
----------------------

Sök vård om du har besvär med nagelsvamp som inte försvinner trots torra, rena fötter och behandling med receptfria läkemedel. Du bör även söka vård om du har nagelsvamp i flera naglar.

Sök vård om du har barn under tio år med misstänkt nagelsvamp eller fotsvamp. Om du har diabetes och får besvär med nagelsvamp bör du också söka vård.

Så kan Kry hjälpa till
----------------------

Du kan vända dig till oss på Kry för att få hjälp med nagelsvamp. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt bli hänvisad eller remitterad till vidare vård.

För att ställa diagnosen svampinfektion krävs provtagning. Vid ett digitalt vårdmöte kan du efter medicinsk bedömning få ett hemtest. Diagnosen kan också ställas på någon av våra våra fysiska mottagningar.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.