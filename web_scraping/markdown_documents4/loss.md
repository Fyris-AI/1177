Allmänt om huvudlöss
--------------------

Huvudlöss eller hårlöss är mörka insekter utan vingar som är 2–3 millimeter långa. Löss lever på att suga blod och lägger även ägg nära hårbotten. Äggen sitter fast på dina hårstrån – de faller inte bort av sig själva utan behöver kammas bort med en luskam.

Löss kan lätt smitta om du sitter med huvudet tätt intill någon annan som har löss. De klättrar snabbt från ett hårstrå till ett annat, men en hårlus kan varken hoppa eller flyga. Den som nyligen har smittats med huvudlöss har sällan några symptom – det tar ofta flera veckor innan du upplever att det kliar i hårbotten. Därför kan löss som finns i hår lätt spridas vidare utan att personen själv är medveten om besvären. Djuren sprids bara mellan människor.

Löss är vanligast hos barn, men även vuxna kan få löss. Lössen är som mest aktiva på sommaren – det är särskilt vanligt att de sprids till andra barn i samband med skolstarten på hösten.

Symptom på huvudlöss
--------------------

Huvudlöss eller lusägg syns på hårstrån nära hårbotten om du tittar noga. Ibland kan du se löss eller lusägg i nacken eller bakom öronen. Huvudlössens saliv kan orsaka klåda, men det brukar dröja flera veckor innan du upplever att det kliar i hårbotten. Om du har haft löss tidigare kan du få symptom i form av klåda redan efter något dygn.

**Vanliga tecken på huvudlöss:**

*   små insekter eller insektsägg i håret nära hårbotten
    
*   spår av löss i form av ett mörkt puder, kan synas på exempelvis kudden eller axlarna
    
*   klåda i hårbotten
    
*   rivsår och ytliga sårinfektioner i hårbotten, nacken eller bakom öronen.
    

**Andra tänkbara förklaringar**

Sår i hårbotten eller kliande hårbotten kan ibland vara tecken på [torr hud](https://www.kry.se/fakta/hudsjukdomar/torr-hud/ "torr-hud"), mjäll eller [mjälleksem](https://www.kry.se/fakta/hudsjukdomar/mjalleksem/ "mjalleksem"). [Ringorm](https://www.kry.se/fakta/hudsjukdomar/ringorm/ "ringorm") kan utöver klåda även ge tillfälligt kala fläckar eller fjällande utslag i håret. [Psoriasis](https://www.kry.se/fakta/hudsjukdomar/psoriasis/ "psoriasis") i hårbotten kan orsaka klåda och fjällande plack, ibland med [håravfall](https://www.kry.se/fakta/ovrigt/haravfall/ "haravfall").

Hur smittar löss?
-----------------

Huvudlöss är små insekter som förekommer i alla världens länder. De sprids lätt om du sitter med huvudet nära någon som är infekterad. Det kan hända att lössen sprids om du delar hårborste eller mössa med någon som har löss, men det är ovanligt. En huvudlus kan inte överleva utanför hårbotten mer än några timmar eller högst ett dygn. De torkar snabbt ut och blir för svaga för att förflytta sig.

Det finns gamla myter om att löss i håret beror på dålig hygien – det stämmer inte. Vem som helst kan få löss i sitt hår. De lever av blod, inte av smuts, och de är inte kända för att sprida några sjukdomar.

Behandling av huvudlöss
-----------------------

Huvudlöss behandlar du själv med hjälp av luskam och receptfria läkemedel från apotek. Du behöver som regel upprepa behandlingen ett par gånger innan lössen försvinner.

Vad kan jag göra själv?
-----------------------

För att bli av med löss använder du luskam och lusmedel som finns att köpa på apotek. Det är vanligt att behöva behandla två gånger med en veckas mellanrum. Rådgör med apotekspersonalen.

För att undvika smittspridning behöver alla som bor i samma familj eller hushåll luskammas, ­­ helst varannan dag under två veckors tid. Använd bara särskild behandling mot löss om du ser levande löss eller lusägg i håret.

Lössen överlever bara några timmar utanför hårbotten, därför behöver du inte tvätta alla kläder eller sängkläder som vid exempelvis [skabb](https://www.kry.se/fakta/djur-och-insektsbett/skabb/ "skabb"). För säkerhets skull kan det däremot vara bra att tvätta exempelvis handdukar, örngott, mössor, kammar och borstar i 60-gradigt vatten.

**Gör så här för att upptäcka och behandla löss:**

*   **tvätta håret med vanligt schampo och balsam** – balsam kan göra att lössen håller sig stilla, så att de blir lättare att upptäcka
    
*   **lägg en ljus handduk över axlarna**– både löss och ägg syns lättare mot en ljus bakgrund
    
*   **kamma igenom håret med luskam**– dela upp håret i mindre sektioner, dra kammen från hårbotten längs hela håret och torka av efter varje drag
    
*   **behandla löss eller lusägg** – om du ser levande löss eller ägg bör du behandla med receptfritt läkemedel som finns på apotek
    
*   **luskamma efter avslutad behandling** – kamma håret 2–3 gånger i veckan under två veckors tid efter den sista behandlingen för att vara säker på att lössen är borta – det gäller även alla som bor i samma hushåll.
    

Om du upptäcker att levande löss finns kvar efter avslutad behandling kan du behöva byta till ett annat lusmedel. Personalen på apoteket kan ge dig råd.

**Informera andra för att minska smittspridning**

Andra personer som har varit i kontakt med den som har löss kan också behöva lusbehandling, exempelvis barn i förskolegrupper. Om du upptäcker löss i hårbotten och har haft nära huvudkontakt med andra bör du informera berörda personer för att minska risken för smittspridning.

Om ditt barn har fått löss ska du berätta det för personalen på förskolan eller skolan. Barnet bör stanna hemma tills du har behandlat med lusmedel. Dagen efter första behandlingen kan barnet återgå till sina vanliga aktiviteter. Undvik kontakt hår mot hår tills du eller barnet är färdigbehandlade.

När bör jag söka vård?
----------------------

Sök vård om besvären inte går över trots behandling med luskam och lusmedel. Du bör även söka vård om du har återkommande klåda eller andra besvär i hårbotten.

Så kan Kry hjälpa till
----------------------

Du kan vända dig till oss på Kry för att få råd vid huvudlöss. Vi gör en individuell bedömning baserat på dina symptom och det som framkommer under vårdmötet.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.