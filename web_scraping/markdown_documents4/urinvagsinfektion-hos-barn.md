Tecken på urinvägsinfektion hos barn
------------------------------------

Besvären vid urinvägsinfektion eller så kallad UVI kan vara svåra att upptäcka hos en bebis eller små barn, men barnet får ofta symptom i form av sämre aptit, ont i magen och ibland feber. Lite äldre barn kanske inte vill kissa eller tvärtom kissar väldigt ofta. Det är också vanligt att kissa på sig. En urinvägsinfektion kan även ge symptom i form av trötthet och frusenhet hos ditt barn.

Barn med urinvägsinfektion har ofta även [förstoppning](https://www.kry.se/fakta/barnsjukdomar/forstoppning-hos-barn/ "forstoppning") – då kan det bli svårare att tömma hela blåsan och barnet kanske håller sig längre mellan toalettbesöken.

### **Vanliga symptom på urinvägsinfektion hos barn:**

*   sveda när barnet kissar
    
*   behov av att kissa ofta
    
*   urinläckage
    
*   förstoppning
    
*   magont eller ryggont
    
*   ibland feber
    
*   ibland blod i urinen.
    

### **Var uppmärksam på eventuell njurbäckeninflammation**

Ibland kan det vara svårt att skilja mellan urinvägsinfektion och njurbäckeninflammation hos barn – därför är det viktigt att alltid söka vård. Vid en njurbäckeninflammation kan barnet kräkas, få hög feber och försämrat allmäntillstånd. Det kan även vara svårt att få kontakt med barnet. En obehandlad njurbäckeninflammation kan leda till [sepsis](https://www.kry.se/fakta/infektioner/sepsis/ "sepsis"), som är ett livshotande tillstånd. Då kan även barnets njurar ta skada.

### **Andra besvär med liknande symptom hos barn**

Njurbäckeninflammation kan alltså ge liknande besvär som urinvägsinfektion. I vissa fall kan både [njursten](https://www.kry.se/fakta/urologi/njursten/ "njursten") och [gallsten](https://www.kry.se/fakta/mage-och-tarm/gallsten/ "gallsten") likna en urinvägsinfektion, men då kännetecknas besvären även av kraftiga smärtor från rygg eller mage.

Hos en flicka kan urinvägsinfektion likna [svamp i underlivet](https://www.kry.se/fakta/gynekologi/svamp-i-underlivet/ "svamp-i-underlivet"). En pojke som upplever sveda när han kissar kan ha en infektion i förhuden eller sädesledaren.

Hos äldre barn kan sveda och obehag från urinvägarna ibland vara tecken på sexuellt överförbara sjukdomar som [klamydia](https://www.kry.se/fakta/konssjukdomar/klamydia/ "klamydia"), gonorré, [herpes](https://www.kry.se/fakta/konssjukdomar/herpes-i-underlivet/ "herpes") och mykoplasma.

Varför får barn urinvägsinfektion?
----------------------------------

En urinvägsinfektion kan orsakas av olika bakterier. Kolibakterier är vanligast – de finns naturligt i tarmen och kan ibland sprida sig via huden eller slemhinnorna.

Om barnet får in bakterier i urinröret som tar sig upp till urinblåsan kan de orsaka en urinvägsinfektion. Bakterierna orsakar en inflammation i slemhinnan som täcker urinblåsans insida. Det skapar en irritation i blåsan och därför behöver barnet kissa ofta. Eftersom även urinröret är inflammerat kan det göra ont eller svida när barnet kissar. Ibland kan det även finnas blod i urinen.

Hos spädbarn förekommer urinvägsinfektion både hos flickor och pojkar. Det är en av de vanligaste bakteriella infektionerna hos en bebis. Efter ett års ålder är urinvägsinfektion betydligt vanligare hos flickor än pojkar. Urinröret hos flickor är kortare och därför är det lättare för bakterierna att nå upp till urinblåsan. Hos flickor sitter dessutom ändtarmsöppningen nära urinröret vilket medför en större risk för tarmbakterier att sprida sig till urinvägarna. Om bakterierna lyckas ta sig högre upp i urinvägarna kan barnet få en infektion i njurarna. Det kallas för hög urinvägsinfektion eller njurbäckeninflammation. Då brukar symptomen bli kraftigare med allmän sjukdomskänsla, feber och ibland ryggsmärta.

### **Några faktorer som kan göra barn sårbara för urinvägsinfektion:**

*   **urin som finns kvar i blåsan** – bakterier har lättare att få fäste om urinblåsan inte töms helt när barnet kissar
    
*   **bajs nära urinröret –** bajs i blöjan som ligger nära urinröret kan göra att tarmbakterier får fäste slemhinnan
    
*   **fysiska orsaker** – i vissa fall kan medfödda förträngningar eller missbildningar i urinvägarna öka risken för återkommande urinvägsinfektioner
    
*   **samlag** – hos äldre barn som är sexuellt aktiva kan bakteriefloran i slidan rubbas, vilket kan göra det lättare för bakterier att få fäste i underlivet.
    

Urinvägsinfektion brukar inte bero att barnet har blivit kall om stjärten eller att du har låtit barnet bada.

Krävs det behandling för barn med urinvägsinfektion?
----------------------------------------------------

Både små och äldre barn med misstänkt urinvägsinfektion ska alltid söka fysisk vård och får bland annat göra en urinodling. Som regel krävs antibiotika för att behandla barn med urinvägsinfektion.

Vid återkommande urinvägsinfektion kan barnet behöva ta prover som visar hur urinblåsan och njurarna fungerar, till exempel med hjälp av ultraljud.

Vad kan jag göra som förälder?
------------------------------

Vid misstänkt urinvägsinfektion hos barn ska du alltid söka vård direkt, inte minst eftersom det kan vara svårt att skilja mellan urinvägsinfektion och njurbäckeninflammation.

Tänk på att försöka få barnet att dricka mycket. Om barnet har ont i magen i samband med en urinvägsinfektion kan även receptfritt, smärtlindrande läkemedel underlätta besvären.

### **Så här kan du minska risken för urinvägsinfektion hos barn:**

*   **ha inte för bråttom på toaletten** – urinvägsinfektion kan bero på att det finns lite kiss kvar i urinblåsan; försök få barnet att sitta kvar en stund på toaletten tills allt har kommit ut
    
*   **avstå från tvål** – använd olja eller bara vatten för att tvätta barnets underliv, då skadas inte huden och du skyddar slemhinnans naturliga skydd mot infektioner
    
*   **lär barnet att torka sig framifrån och bak vid toalettbesök** – eftersom urinvägsinfektion ibland orsakas av tarmbakterier kan flickor minska risken för infektion genom att alltid torka bajs bakåt, bort från urinrörets öppning.
    

Kanske har du hört att det går att bota urinvägsinfektion med någon form av huskur som innehåller c-vitamin, till exempel citronvatten eller tranbär, men det finns inga vetenskapliga bevis för att det har någon effekt.

En urinvägsinfektion smittar inte. Vid en konstaterad infektion får barnet behandling med antibiotika och kan sedan gå till skola eller förskola som vanligt när de besvärande symptomen har försvunnit.

När bör jag söka vård för mitt barn?
------------------------------------

### **Sök vård om ditt barn**

*   undviker att gå på toaletten
    
*   verkar tycka att det gör ont att gå på toaletten
    
*   behöver kissa ovanligt ofta
    
*   har blod i urinen.
    

### **Sök vård akut om ditt barn**

*   har urinvägsbesvär med feber, frossa eller kräkningar
    
*   har ett försämrat allmäntillstånd eller om det är svårt att få kontakt med barnet
    
*   visar tecken på plötslig smärta i rygg eller mage
    
*   inte kan kissa alls.
    

Så kan Kry hjälpa till
----------------------

Vid urinvägsinfektion hos barn krävs en fysisk undersökning på någon av våra vårdcentraler.

Du kan vända dig till oss på Kry för att få råd och hjälp om du misstänker att ditt barn har fått urinvägsinfektion. Vi gör en individuell bedömning baserat på barnets symptom och det som framkommer under vårdmötet. Barnet kan därefter bli ordinerad behandling alternativt remitterad till vidare vård.

Tänk på att barnet behöver närvara under vårdmötet. För att kunna boka ett barnmöte måste du vara vårdnadshavare till barnet.