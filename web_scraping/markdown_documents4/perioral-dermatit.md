Vad är perioral dermatit?
-------------------------

Perioral dermatit eller POD är en vanlig, ofarlig inflammatorisk hudsjukdom. Perioral betyder att besvären sitter runt munnen, men ibland kan perioral dermatit även orsaka utslag runt näsan och dina ögon.

Perioral dermatit förekommer hos både barn och vuxna men är vanligast hos yngre kvinnor. Besvären brukar läka av sig själva inom några månader, men med receptbelagda läkemedel läker utslagen oftast inom några veckor. I vissa fall kan besvären komma tillbaka eller pågå under en längre tid.

Symptom vid perioral dermatit
-----------------------------

Perioral dermatit orsakar små, röda utslag i ansiktet som liknar akne. De kan se ut som knottror eller små blåsor som ibland fjällar eller flagnar.

Det är vanligast att få röda utslag runt munnen. Du kan få enstaka knottror eller många, små utslag intill varandra. Huden just intill läpparna är som regel inte drabbad. I mer ovanliga fall kan perioral dermatit även orsaka röda prickar på ögonlock, runt ögonen eller näsan.

**Vanliga symptom vid perioral dermatit:**

*   rodnad, irritation och utslag runt munnen och på hakan
    
*   ibland utslag runt näsan eller ögonen
    
*   fjällande hud
    
*   stickningar eller brännande känsla i huden.
    

### Andra tänkbara förklaringar

[Akne](https://www.kry.se/fakta/akne/ "akne") och finnar kan likna perioral dermatit men brukar även kännetecknas av pormaskar i huden. Perioral dermatit är besläktad med rosacea och kan ibland ha liknande symptom. [Rosacea](https://www.kry.se/fakta/rosacea/ "rosacea") brukar ofta ge utslag på kinderna eller näsan och orsakar även värmevallningar och synliga blodkärl i ansiktet.

Om du är torr eller röd runt munnen kan det bero på [kontakteksem](https://www.kry.se/fakta/kontakteksem/ "kontakteksem") eller [atopiskt eksem](https://www.kry.se/fakta/atopiskt-eksem/ "atopiskt-eksem"). Seborroiskt eksem kan ge röda fläckar vid näsan eller pannan, där huden ofta är fetare. [Eksem](https://www.kry.se/fakta/eksem/ "eksem") runt munnen eller i andra delar av ansiktet brukar till skillnad från perioral dermatit även kännetecknas av [klåda](https://www.kry.se/fakta/klada/ "klada").

Sprickbildning, rodnad och torr hud i mungipan liknar perioral dermati och kan bero på svamp.

Orsaker till perioral dermatit
------------------------------

Det finns ingen tydlig förklaring till perioral dermatit, men besvären är vanligare hos personer som har atopiskt eksem. Det kan bero på olika typer av kortisonbehandling, som brukar förvärra symptomen vid POD. Även solljus, värme och vind kan ha kopplingar till besvären. Om du använder täckande smink, feta ansiktskrämer eller tvättar ansiktet ovanligt ofta kan du också bli mer sårbar för perioral dermatit.

**Exempel på vad som ibland förvärrar perioral dermatit:**

*   kortisonbehandling
    

*   täckande kosmetika och feta ansiktskrämer
    
*   överdriven ansiktstvätt och peeling
    
*   sol, värme och blåst.
    

Utredning och behandling
------------------------

Vid ett läkarbesök får du beskriva hur snabbt utslagen har utvecklats och om du upplever att besvären förvärras av exempelvis hudkrämer eller kosmetika. Om du har använt kortisonkräm för att lindra besvären kan det också ge viktig information.

Ibland räcker det att undvika feta krämer och täckande smink för att besvären successivt ska försvinna. Perioral dermatit som behandlas med särskild kräm eller gel brukar däremot gå över fortare. Vilka läkemedel som passar bäst kan variera från person till person – ibland kan du behöva prova olika behandlingsalternativ innan du ser en förbättring. Det tar ofta några veckor innan behandlingen lindrar symptomen.

Periorial dermatit som orsakar utbredda eller återkommande besvär kräver ibland behandling med antibiotika. Om du får perioral dermatit när du är gravid bör du undvika vissa läkemedel med antibiotika – rådgör med din läkare.

Vad kan jag göra själv?
-----------------------

Vid perioral dermatit kan du få mindre besvär med knottror och utslag i ansiktet om du undviker täckande, kosmetiska produkter och feta krämer som irriterar huden. Har du blivit ordinerad särskilda hudläkemedel mot perioral dermatit bör du inte använda några andra ansiktskrämer.

Ibland kan det vara svårt att avgöra själv om du har perioral dermatit eller eksem. Därför är det många som själva provar kortisonkräm för att lindra besvären – det är ingen bra lösning. Kortison kan tillfälligt ge lindrigare symptom, men så småningom förvärras i stället hudreaktionen. Om du har använt kortisonkräm och plötsligt slutar kan utslagen bli tydligare till en början, men du ska ändå trappa ner och sedan helt avstå från kortisonkräm.

**Vid perioral dermatit kan egenvård lindra besvären:**

*   använd inte kortisonkräm i ansiktet
    
*   undvik täckande smink, parfymerade hudprodukter och feta ansiktskrämer
    
*   tvätta inte ansiktet för ofta
    
*   välj mild ansiktsrengöring och undvik peeling
    
*   försök att skydda ansiktet mot sol, värme och vind om vädret förvärrar symptomen.
    

När bör jag söka vård?
----------------------

Sök vård om du besväras av utslag, knottror eller blåsor i ansiktet som inte försvinner inom några veckor.

Så kan Kry hjälpa till
----------------------

Du kan vända dig till oss på Kry för att få råd hjälp vid perioral dermatit. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.