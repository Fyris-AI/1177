Allmänt om magsmärtor
---------------------

Mag-tarmkanalen hos en vuxen person skulle vara hela 30–40 kvadratmeter stor om den plattades ut. Här bearbetas maten vi äter och det är också här som 75 procent av kroppens immunförsvar finns – det är många funktioner som ska fungera tillsammans. Ibland rubbas balansen.

Symptom vid magsmärtor
----------------------

Magsmärtor visar sig på en mängd olika sätt – att ha ont i magen kan kännas molande, pulserande eller som plötsliga, kraftiga hugg. Du kan också få kramp i magen eller magknip. Ofta handlar det om tillfälliga besvär som snart går över.

**Vanliga symptom vid magsmärtor:**

*   [diarré](https://www.kry.se/fakta/diarre/ "diarre") eller [förstoppning](https://www.kry.se/fakta/forstoppning/ "forstoppning")
    
*   [halsbränna](https://www.kry.se/fakta/halsbranna/ "halsbranna")
    
*   [gaser i magen](https://www.kry.se/fakta/gaser-i-magen/ "gaser-i-magen")
    
*   [illamående och kräkningar](https://www.kry.se/fakta/illamaende/ "illamaende-och-krakningar").
    

Orsaker till magsmärtor
-----------------------

Magsmärtor uppstår ofta i samband med något du har ätit eller druckit. Magen kan reagera på exempelvis kaffe, [alkohol](https://www.kry.se/fakta/sluta-dricka-alkohol/ "alkohol"), vissa läkemedel och olika sorters mat, men även [rökning](https://www.kry.se/fakta/sluta-roka/ "rokning") och [stress](https://www.kry.se/fakta/stress/ "stress"). Vid magsjuka eller [matförgiftning](https://www.kry.se/fakta/matforgiftning/ "matforgiftning") brukar magsmärtor vara ett av flera symptom. Smärta i magen kan även bero på muskelvärk eller [urinvägsinfektion](https://www.kry.se/fakta/urinvagsinfektion/ "urinvagsinfektion").

Hos kvinnor kan [ägglossning](https://www.kry.se/fakta/smarta-vid-agglossning/ "agglossning") och [mensvärk](https://www.kry.se/fakta/svar-mensvark/ "mensvark") förklara besvären, liksom sjukdomstillstånd i äggstockarna, äggledarna och livmodern. Hos män kan en förstorad prostata vara orsak till värken.

I mer ovanliga fall kan magsmärtor bero på sjukdomar som orsakar smärtor i exempelvis tarmarna eller andra organ. Ibland är diarré och kramp tecken på infektioner.

Andra förklaringar till magsmärtor:

*   [blindtarmsinflammation](https://www.kry.se/fakta/blindtarmsinflammation/ "blindtarmsinflammation") – brukar orsaka smärta runt naveln som förflyttas till högra sidan av magen, men smärtan kan vara diffus
    
*   [gallsten](https://www.kry.se/fakta/gallsten/ "gallsten") – ger intensiva smärtor i intervaller, högt upp i magen på höger sida bakom revbenen
    
*   [IBS](https://www.kry.se/fakta/ibs/ "ibs") – gasbildning kan till exempel ge smärtor högt upp på höger eller vänster sida av magen
    
*   **inflammation i bukspottkörteln** – ger svår smärta högt upp i mitten av magen
    
*   [körtelfeber](https://www.kry.se/fakta/kortelfeber/ "kortelfeber") – kan göra ont på båda sidorna av magen till följd av förstorad lever eller mjälte
    
*   [magkatarr](https://www.kry.se/fakta/magkatarr/ "magkatarr") (gastrit) – orsakar smärtor i övre delen av magen, mitt i maggropen
    
*   [magsår](https://www.kry.se/fakta/magsar/ "magsar") – symptomen kan variera, men många får smärtor i övre delen av magen
    
*   [njursten](https://www.kry.se/fakta/njursten/ "njursten") – ger intensiva smärtor i intervaller, i sidan av magen eller ryggen
    
*   **tarmvred** – akut tillstånd som orsakar mycket svåra smärtor i hela magen.
    

Behandling
----------

Eftersom magsmärtor kan bero på så många saker krävs också helt olika behandling beroende på sjukdomstillstånd. Om du kan lokalisera smärtan till ena sidan, övre eller nedre delen av magen ger det ofta viktig information vid diagnostisering.

Receptfria läkemedel lindrar vid diarré, förstoppning, gaser och halsbränna. En läkarundersökning kan resultera i allt från kostråd och receptbelagda läkemedel till en undersökning av tarmarna. Vid exempelvis blindtarmsinflammation är det vanligt med operation. Behandling i samband med IBS och stressrelaterade besvär kan inkludera kontakt med en psykolog.

Vad kan jag göra själv?
-----------------------

Magen mår bra av rutiner, sunda levnadsvanor samt lugn och ro. Du kan själv försöka skapa en bättre balans för magen genom att äta regelbundet, motionera och försöka minska din stress i vardagen.

**Så här blir du mindre sårbar för magbesvär:**

*   ät hälsosamt och på regelbundna tider
    
*   minska din stress
    
*   motionera
    
*   försök att sova ordentligt
    
*   gå på toaletten regelbundet.
    

På apotek finns receptfria läkemedel som kan hjälpa vid exempelvis förstoppning och diarré.

När bör jag söka vård?
----------------------

Sök vård om du har ont i magen ofta eller om du har magsmärtor som inte ger med sig. Det gäller även om din avföring har varit annorlunda under en längre tid.

Ofrivillig viktnedgång, svettningar, blod i urinen eller smärta när du kissar bör utredas.

Sök vård akut om magsmärtorna är kraftiga eller om du får blodiga kräkningar, svart eller blodig avföring.

Så kan Kry hjälpa till
----------------------

Du kan vända dig till oss på Kry för att få hjälp i samband med magsmärtor. En sjuksköterska, läkare eller psykolog gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård. Vid besvär och smärta i magen krävs ofta en fysisk undersökning.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.