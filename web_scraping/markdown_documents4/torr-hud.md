Symptom vid torr hud
--------------------

Torr hud kliar ofta och känns stram. Vanliga kännetecken är narig, rödflammig och fjällande eller flagnande hud. Vid svårare besvär kan det uppstå små sprickor i huden. Besvären kan ibland leda till olika typer av [eksem](https://www.kry.se/fakta/eksem/ "eksem").

**Vanliga symtom vid torr hud:**

*   narig och röd hud
    
*   fjällande hud
    
*   stram hud
    
*   klåda
    
*   sprickor.
    

### Andra tänkbara förklaringar

Torr hud och eksem kan ibland vara svåra att skilja åt. Torra, röda, kliande och fjällande eksem beror på en inflammation i hudens yttersta lager. Ibland uppstår även vätskefyllda blåsor eller små sprickor. Besvären orsakas av torr och skadad hud, [allergi](https://www.kry.se/fakta/allergi/ "allergi") eller hudirriterande ämnen. Även svampinfektioner kan orsaka irriterad hud som fjällar och kliar. Dit hör exempelvis [ringorm](https://www.kry.se/fakta/ringorm/ "ringorm"), [mjälleksem](https://www.kry.se/fakta/mjalleksem/ "mjalleksem") och skorv. [Solskador](https://www.kry.se/fakta/solskador/ "solskador") kan också ge kliande utslag och ibland orsaka blåsor.

[Psoriasis](https://www.kry.se/fakta/psoriasis/ "psoriasis") är en inflammatorisk sjukdom som ger röda hudutslag med silvervita fjäll. Sjukdomen kan även orsaka klåda i din hud. [Keratosis pilaris](https://www.kry.se/fakta/keratosis-pilaris "keratosis-pilaris") kännetecknas av små knottror i huden som kan påminna om kraftig gåshud eller mycket små finnar.

Torr hud i form av röda, kliande utslag kan även bero på exempelvis [skabb](https://www.kry.se/fakta/skabb/ "skabb"), [födelsemärken](https://www.kry.se/fakta/fodelsemarken/ "fodelsemarken") eller läkemedel. Andra förklaringar kan vara medaljongsjuka, [höstblåsor](https://www.kry.se/fakta/hostblasor/ "hostblasor") eller hudutslag som [nässelutslag](https://www.kry.se/fakta/nasselutslag/ "nasselutslag"), värmeutslag och stressutslag.

Orsaker till torr hud
---------------------

Torr hud är tecken på att hudens översta lager, det så kallade hornlagret, har blivit skadat eller uttorkat. Det kan till exempel bero på låg produktion av talg, ett ämne som produceras i hårsäckarna och håller huden mjuk. Yttre påverkan kan skada det skyddande lagret av talg och göra att vätska avdunstar från huden. Vanliga förklaringar är att huden har utsatts för mycket sol, vatten eller slitage. Kemikalier, tvål och allergiframkallande ämnen kan också irritera huden. Även ärftlighet kan göra dig mer känslig för torr hud.

Hornlagret är olika tjockt på olika delar av kroppen och därför kan huden lättare bli torr på vissa ställen. Huden är extra känslig under vinterhalvåret när luften är kall och torr. Dessutom blir huden ofta torrare med stigande ålder.

Extremt torr hud gör dig sårbar för infektioner och eksem i huden – torr hud är en vanlig orsak till sår i huden som kan göra dig mer mottaglig för bland annat bakterier och svamp.

**Faktorer som ökar sårbarheten för torr hud:**

*   för mycket vatten, tvål eller skrubbning
    
*   kallt eller torrt klimat
    
*   solskador
    
*   kemikalier
    
*   allergiframkallande ämnen som nickel, krom, latex och gummi
    
*   hög ålder
    
*   ärftlighet.
    

Behandling
----------

Torr hud behöver återfuktas för att bli hel och elastisk igen. För många räcker det att undvika uttorkande eller hudirriterande ämnen och behandla med mjukgörande, fuktighetsbevarande salva eller kräm. Om besvären inte lindras med hjälp av egenvård kan du behöva hjälp av vården.

Eftersom torr hud ofta är ett symptom vid eksem, allergier och olika hudsjukdomar kan en läkare behöva utesluta att det finns någon bakomliggande orsak till dina besvär. Om det visar sig att besvären är begränsade till torr hud får du oftast lokal behandling i form av läkemedel som smörjs in i huden. Du kan även behöva undvika uttorkning genom att exempelvis duscha mindre ofta och undvika för stark kyla och sol.

Torr hud som är ett av flera symptom vid olika hudbesvär behandlas på olika sätt beroende på grundorsaken.

Vad kan jag göra själv?
-----------------------

Om du har besvär med torr hud som stramar, kliar eller fjällar kan du ofta lindra symptomen genom att smörja in huden med mjukgörande och fuktighetsbevarande produkter. Då blir huden mer elastisk och skadas inte lika lätt. Fukt i form av vatten utifrån ska du däremot vara försiktig med om du har torr hud i ansiktet och på kroppen i övrigt – vatten är uttorkande. En vanlig orsak till hudirritation är att du duschar eller badar för mycket.

Var extra noga med att tillföra fukt till torr hud på vintern. Då brukar luften vara särskilt torr både inomhus och utomhus.

Hudlotion och hudkrämer kan du köpa i vanliga butiker. På apotek finns särskilt mjukgörande och återfuktande produkter som lindrar vid utbredda besvär och extremt torr hud. Där finns bland annat salva och kräm mot torr hud och klåda.

**Så här kan du förebygga och lindra besvär med torr hud:**

*   **återfukta huden** – smörj in din torra hud regelbundet
    
*   **klia inte** – det förvärrar besvären och vid sårbildning kan bakterier orsaka en infektion
    
*   **duscha och bada inte för ofta** – vatten torkar ut huden
    
*   **undvik stark tvål** – använd gärna hudolja som inte torkar ut huden och diska med diskhandskar
    
*   **begränsa tiden i solen** – undvik att vistas för länge i stark sol och använd solskyddsfaktor för att skydda huden
    
*   **skydda huden mot kyla** – kall och torr luft torkar ut huden, undvik att tvätta ansiktet innan du går ut i minusgrader och skydda gärna huden med fuktbevarande kräm.
    

Då bör du söka vård
-------------------

Kontakta sjukvården om du har stora besvär med torr hud, klåda eller eksem som inte lindras av receptfria hudprodukter. Har du eksem som sprider sig eller börjar se annorlunda ut, till exempel vätskar, bör du också söka vård.

Sök vård om du får eksem i huden som blossar upp plötsligt, till exempel i samband med en infektion.

Sök vård akut om du får feber eller nedsatt allmäntillstånd i samband med en plötslig hudreaktion.

Så kan Kry hjälpa till
----------------------

Du kan vända dig till oss på Kry för att få hjälp med torr hud. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.