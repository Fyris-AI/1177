Tecken på bihåleinflammation hos barn
-------------------------------------

Det är vanligast att barnet först får en [förkylning](https://www.kry.se/fakta/infektioner/forkylning/ "forkylning") eller någon annan luftvägsinfektion. Om infektionen påverkar bihålorna kan barnet känna ett tryck i ansiktet som blir ännu tydligare när barnet lutar sig framåt. Andra typiska kännetecken är nästäppa med tjockt gult eller grönt snor som luktar illa. Feber och hosta är andra vanliga symptom hos barn.

### **Vanliga symptom vid bihåleinflammation hos barn**

*   smärta och ömhet i kinderna, pannan eller överkäken
    
*   tjock snuva
    
*   täppt näsa
    
*   försämrat luktsinne
    
*   ibland feber
    
*   [hosta](https://www.kry.se/fakta/barnsjukdomar/hosta-hos-barn/ "hosta")
    

I mer ovanliga fall kan barn få allvarligare symptom, särskilt om de så kallade silbenshålorna blir inflammerade. De sitter mellan näsroten och ögonen. Den här typen av bihåleinflammation förekommer även hos små barn under sex år, som annars sällan får besvär med bihålorna eftersom de inte är fullt utvecklade. Det beror på att silbenshålorna är de bihålor som utvecklas först. Besvären kännetecknas av svullnad i ansiktet, ofta ett svullet område nära barnets öga. Sjukdomen kallas för etmoidit och kräver vård akut.

**Var uppmärksam på följande symptom hos ditt barn:**

*   hög feber med allmänpåverkan och trötthet
    
*   kraftig smärta, svullnad och ömhet i ansiktet, exempelvis kinder och panna
    
*   rodnad eller svullnad runt ena ögat eller mellan näsan och ögat
    

### **Andra besvär med liknande symptom hos barn**

Barn kan precis som vuxna bli ömma i bihålorna utan att ha en bihåleinflammation. Näsans och bihålornas slemhinnor svullnar ofta i samband med exempelvis en förkylning, [influensa](https://www.kry.se/fakta/infektioner/influensa/ "influensa") eller [covid-19](https://www.kry.se/fakta/infektioner/coronavirus/ "covid-19") utan att det leder till en bihåleinflammation. Allergisk nästäppa eller polyper i näsan kan också ge liknande besvär.

Barn som har [huvudvärk](https://www.kry.se/fakta/barnsjukdomar/huvudvark-hos-barn/ "huvudvark") eller [migrän](https://www.kry.se/fakta/smarta-och-vark/migran/ "migran") kan även uppleva att de har ont i ansiktet. Ibland kan en tandinfektion likna symptomen vid en bihåleinflammation.

Tänk på att barn ibland kan peta in små saker i näsan – en liten legobit som sitter fast kan både smärta och snuva.

Varför får barn bihåleinflammation?
-----------------------------------

Bihåleinflammation, eller sinuit som det heter på läkarspråk, orsakas ofta av virus men ibland även av bakterier eller svamp. Barn drabbas inte lika ofta som vuxna. Det beror på att deras bihålor ännu inte är helt utvecklade.

Barn som ändå insjuknar får oftast bihåleinflammation i samband med en förkylning eller andra [luftvägsinfektioner](https://www.kry.se/fakta/infektioner/luftvagsinfektioner/ "luftvagsinfektioner"). Långvariga allergiska besvär hos barn kan också göra att slemhinnorna i bihålorna svullnar. Även infektioner eller astma i kombination med allergi kan bidra till att det bildas tjockt slem i ansiktets hålrum som är svårt för kroppen att transportera bort. Med svullnad och slem i bihålorna får virus och bakterier lättare fäste – då kan det uppstå en inflammation eller i svåra fall så kallad etmoidit.

Bihåleinflammation smittar inte. Det gör däremot förkylningsvirus eller andra luftvägsinfektioner som i vissa fall kan leda till bihåleinflammation.

Krävs det behandling för barn med bihåleinflammation?
-----------------------------------------------------

Vid bihåleinflammation behöver barn i de flesta fall inte någon behandling av läkare. Besvären går oftast över inom ett par veckor, oavsett om de har orsakats av virus eller bakterier. Virus är den vanligaste orsaken till bihåleinflammation och då hjälper det inte att behandla med antibiotika.

Vid återkommande eller långvariga besvär kan barnet behöva exempelvis antibiotikabehandling – ibland krävs remiss till specialistmottagning. Vid etmoidit, när silbenshålorna intill ögonen är inflammerade, kan barnet behöva akutvård på sjukhus.

Vad kan jag göra som förälder?
------------------------------

För att minska risken för smitta av virus och bakterier är det alltid bäst att försöka undvika folksamlingar i förkylningstider, hålla fysiskt avstånd till andra och att tvätta händerna ofta. Det är förstås inte lätt med små barn som går på förskola eller för barn i skolan där många samlas och barn ofta är förkylda. Däremot kan du själv bidra till att minska smittorisken genom att hålla ditt eget barn hemma vid tecken på förkylning och andra sjukdomssymptom.

### **Lindra besvären för barn med bihåleinflammation:**

*   **lös upp segt slem** – nässpray och nässköljning med koksaltlösning brukar hjälpa
    
*   **försök få barnet att dricka regelbundet** – vätska tunnar ut segt slem
    
*   **lägg kuddar bakom ryggen** – om du höjer upp huvudändan av barnets säng eller lägger extra kuddar bakom ryggen minskar svullnaden i näsan och bihålorna.
    

På apotek finns produkter som du kan hjälpa ditt barn att skölja näsan med. Du kan även blanda en egen koksaltlösning med en halv liter ljummet vatten och en tesked salt. Även nässpray kan lindra symptomen – prata med apotekspersonalen om vilka sorter som passar ditt barn.

Receptfria, smärtstillande och febernedsättande läkemedel kan också lindra besvären. Tänk på att barn under 18 år inte ska använda läkemedel med acetylsalicylsyra utan läkares rekommendation. Det beror på att det finns risk för Reyes syndrom, ett ovanligt tillstånd som kan påverka hjärna och lever.

När bör jag söka vård för mitt barn?
------------------------------------

**Sök vård om ditt barn**

*   har varit täppt i näsan och haft ont i bihålorna i 3–4 veckor
    
*   snabbt blir sämre i samband med en bihåleinflammation och får hög feber.
    

Sök vård du har ett spädbarn eller barn under 1 år som av oklar anledning verkar ha ett sämre allmäntillstånd. Gäller även om barnet inte äter, dricker eller kissar som vanligt.

**Sök vård akut om ditt barn**

*   svullnar upp i ansiktet
    
*   upplever smärta, svullnad, rodnad eller ömhet runt ena ögat eller mellan näsan och ögat
    
*   är stel i nacken eller har hög feber och frossa.
    

Så kan Kry hjälpa till
----------------------

Vid misstänkt bihåleinflammation hos barn krävs ett fysiskt vårdmöte.

Du kan vända dig till oss på Kry för att få rådgivning om du tror att ditt barn har bihåleinflammation. Vi gör en individuell bedömning baserat på barnets symptom och den information som framkommit under vårdmötet. Barnet kan därefter bli ordinerad behandling alternativt hänvisad eller remitterad till vidare vård.

Tänk på att barnet behöver närvara under vårdmötet. För att kunna boka ett barnmöte måste du vara vårdnadshavare till barnet.