Vad är svinkoppor?
------------------

Svinkoppor, som heter impetigo på läkarspråk, är en ytlig hudinfektion som orsakas av bakterier, ofta stafylokocker. Besvären är tillfälliga och brukar gå över av sig själva efter någon vecka, trots att det är en bakteriell infektion. Ofta räcker det att rengöra huden ordentligt och smörja med receptfri salva. I mer ovanliga fall kan det finnas anledning att behandla svinkoppor med antibiotika.

Svinkoppor är vanligast hos barn, men kan även smitta till vuxna.

Symptom vid svinkoppor
----------------------

Svinkoppor brukar ge symptom i form av röda prickar i första stadiet. Prickarna utvecklas till vätskefyllda, kliande blåsor. Vätskan tjocknar till var innan den torkar och ger en honungsfärgad sårskorpa.

Svinkoppor uppstår oftast i ansiktet, till exempel runt munnen, näsan eller bakom öronen. Men svinkoppor kan även finnas på andra delar av kroppen.

**Vanliga symptom vid svinkoppor**

*   rodnad och hudirritation
    
*   röda prickar i huden
    
*   vätskefyllda blåsor
    
*   gulbruna sårskorpor
    
*   klåda eller sveda.
    

Vid så kallad bullös impetigo kan du få en mer utbredd hudrodnad med en större svinkoppa eller flera större blåsor som övergår i sår.

### **Andra tänkbara förklaringar**

Svinkoppor med röda, vätskefyllda utslag som kliar kan likna såväl [höstblåsor](https://www.kry.se/fakta/hudsjukdomar/hostblasor/ "hostblasor") som [vattkoppor](https://www.kry.se/fakta/infektioner/vattkoppor/ "vattkoppor"). Svinkoppor kännetecknas oftast bara av hudreaktioner, medan såväl höstblåsor som vattkoppor brukar inkludera fler symptom, bland annat feber och ett försämrat allmäntillstånd.

Både svinkoppor och stjärtfluss kan ibland orsaka rodnad och utslag i underlivet hos barn.

Vissa hudsjukdomar med blåsbildning kan också likna svinkoppor – besvären är däremot inte kopplade till bad och värme. [Eksem](https://www.kry.se/fakta/hudsjukdomar/eksem/ "eksem") har vissa likheter med det första stadiet av svinkoppor. [Munsår](https://www.kry.se/fakta/hudsjukdomar/munsar/ "munsar") har vissa gemensamma nämnare, men såren brukar inte vara lika stora eller utbredda som svinkoppor som sitter intill din mun, läpp eller i mungipan.

Orsaker till svinkoppor
-----------------------

Svinkoppor är en infektion som orsakas av bakterier. Det är ofta stafylokocker som ligger bakom impetigo hos både vuxna och barn. I mer ovanliga fall kan streptokocker vara orsak till besvären. Svinkoppor kan drabba vem som helst, men är vanligast hos barn mellan ett och sex år. Ibland får även spädbarn besvär.

Kopporna smittar genom hudkontakt – antingen direktkontakt med någon som är infekterad eller om du rör vid något som en smittad person har tagit i. Svinkoppor smittar även genom badvatten. Hög luftfuktighet och värme gör att bakterierna trivs, därför är kopporna vanligast på sommaren.

Infektionen smittar så länge dina svinkoppor är fuktiga. Om du själv har [eksem](https://www.kry.se/fakta/eksem/ "eksem"), skadad eller irriterad hud är risken större att bli smittad.

Behandling av svinkoppor
------------------------

Svinkoppor är en ytlig infektion som läker med hjälp av egenvård. Om du tvättar kopporna och är extra noga med hygien brukar symptomen försvinna inom ett par veckor. På sommaren, när det är särskilt varmt och fuktigt, kan läkningen ta ytterligare någon vecka.

Barn och vuxna som har särskilt många svinkoppor eller har impetigo i kombination med [feber](https://www.kry.se/fakta/infektioner/feber/ "feber") kan behöva behandling med antibiotika. Det gäller även om du får svinkoppor som kommer tillbaka flera gånger. I vissa fall krävs även en odling för att avgöra om du har stafylokocker eller streptokocker.

Det finns inget vaccin mot svinkoppor.

Vad kan jag göra själv?
-----------------------

Du kan ofta bli av med svinkoppor om du tvättar och baddar kopporna med klorhexidin några gånger om dagen i ungefär en vecka. Det är dessutom ett bra sätt att undvika onödig antibiotikabehandling – allt du behöver finns receptfritt på apotek. Tänk på att svinkoppor är smittsamt så länge du har fuktiga koppor.

**Behandlingsrutin 4 gånger per dag:**

*   **tvätta med mild tvål och vatten** – när skorporna blir blöta kan du skrapa bort skorpan, då förbereder du för nästa steg nedan
    
*   **badda med klorhexidin** – klorhexidin motverkar bakterier och torkar ut det skadade hudområdet så att såret kan läka
    
*   **smörj in kopporna** – när kopporna har lufttorkat smörjer du med receptfri salva mot svinkoppor som innehåller en procents väteperoxid – fråga på apotek.
    

**Så här undviker du att smittan sprids:**

*   tvätta och sprita händerna ofta
    
*   använd pappershanddukar på toaletten och i köket istället för vanlig handduk
    
*   byt sängkläder dagligen och badlakan efter varje dusch
    
*   byt och tvätta kläder, gosedjur och leksaker varje dag under infektionstiden
    
*   rengör dörrhandtag och andra ytor som flera personer tar i.
    

Barn som har svinkoppor bör stanna hemma från förskolan eller skolan tills kopporna är helt torra och det inte längre bildas nya koppor. Barn leker ofta nära varandra och då kan smittan lätt föras vidare via närkontakt eller exempelvis leksaker. När det gäller svinkoppor hos vuxna ska du helst inte jobba nära andra innan kopporna har torkat helt. Att sätta plåster på svinkoppor är ingen bra idé – då skapas fukt och värme som gör att läkningen tar längre tid och de kan dessutom spridas lättare.

Om du har fått antibiotika mot dina svinkoppor kan du räkna med att vara smittfri efter några dagars behandling.

När bör jag söka vård?
----------------------

Vi på Kry kan hjälpa dig som har återkommande besvär med svinkoppor eller många svinkoppor som breder ut sig över större hudområden. Vi gör alltid en individuell bedömning baserat på dina symptom och det du berättar.

Det är viktigt att söka vård om du har svinkoppor med allmänpåverkan och hög feber. Det gäller både barn och dig som vuxen.

Så kan Kry hjälpa till
----------------------

Du kan vända dig till oss på Kry för att få råd och hjälp vid svinkoppor. Vi gör en individuell bedömning baserat på dina eller barnets symptom och det som framkommer under vårdmötet. Vid behov kan du bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.