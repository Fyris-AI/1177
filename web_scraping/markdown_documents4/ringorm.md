Allmänt om ringorm
------------------

Ringorm, som även kallas för revorm eller tinea corporis på läkarspråk, är en ofarlig svampinfektion som orsakas av trådsvamp. Namnet ringorm kommer från de röda, ringformade hudutslagen. Det är vanligast att smittas av djur – katter, hundar, marsvin och kaniner eller till exempel nötkreatur och grisar. Infektionen smittar sällan mellan människor, men kan ibland överföras vid exempelvis kontaktidrott som brottning.

Ringorm förekommer även i hårbotten och kallas då tinea capitis.

Symptom vid ringorm
-------------------

Ringorm brukar orsaka cirkelformade hudutslag som kliar. De sitter ofta i ansiktet, på bröstet eller på armarna och benen. Inkubationstiden, tiden mellan smittotillfälle och symptom, kan variera från några dagar till ett par veckor.

Utslagen har ofta en röd, upphöjd kant som kan vara torr och fjälla. Huden innanför själva ringen kan bli röd och knottrig, men ser ibland helt normal ut. Storleken varierar från någon millimeter till flera centimeter i diameter. Utslagen blir efter hand större och kan flyta ihop. I svåra fall kan infektionen leda till djupa varbildningar.

Om du har sår i hårbotten eller kliande hårbotten kan det också vara tecken på ringorm. Då kan du få kala fläckar eller fjällande utslag i håret. Samma symptom kan förekomma om du har ringorm i skägget.

### Andra tänkbara förklaringar

Röda, kliande hudutslag kan ha många olika förklaringar. Det kan till exempel vara tecken på andra typer av hudsvamp. [Psoriasis](https://www.kry.se/fakta/psoriasis/ "psoriasis") och olika [eksem](https://www.kry.se/fakta/eksem/ "eksem"), exempelvis [atopiskt eksem](https://www.kry.se/fakta/atopiskt-eksem/ "atopiskt-eksem"), kan ge liknande symptom. Ibland rör det sig istället om en virusinfektion, till exempel medaljongsjuka.

Om du har besvär i hårbotten kan det även bero på andra svampinfektioner, till exempel [mjälleksem](https://www.kry.se/fakta/mjalleksem/ "mjalleksem").

Orsaker till ringorm
--------------------

Ringorm är en infektion som orsakas av trådsvamp, så kallade dermatofyter, som kan tränga in i huden om du har nedsatt immunförsvar eller känslig hud. Huden är särskilt känslig om du till exempel har ett sår eller eksem, men även om du svettas mycket – svetten sköljer bort svampdödande oljor från huden och gör den mer infektionskänslig.

Ringorm smittar oftast från djur till människa. I mer ovanliga fall kan smittan överföras mellan människor.

Behandling vid ringorm
----------------------

Ringorm behandlas som regel med svampdödande salva. Om salvan inte hjälper kan du behöva receptbelagda läkemedel. Vid svåra eller särskilt utbredda utslag kan det krävas ett odlingsprov från den angripna huden för att säkerställa diagnosen. Långdragna besvär kan behöva utredas vidare för att utesluta bakomliggande sjukdomar.

Vid ringorm i hårbotten krävs odlingsprov och handläggning via hudklinik innan behandling sätts in.

Eftersom det ofta är djur som bär på smittan bör även husdjur undersökas av veterinär och eventuellt behandlas mot ringorm.

Vad kan jag göra själv?
-----------------------

Om du får ringorm kan du behandla den själv med receptfri salva som finns på apotek. Det gäller även barn som har ringorm på huden.

Ringorm smittar oftast från djur till människa och därför är det viktigt att även husdjur med ringorm behandlas. Om du arbetar nära djur på till exempelvis ett lantbruk kan kor, grisar eller andra djur behöva behandling. Ett djur med ringorm kan fläckvis tappa pälsen och få röd, fjällande och kliande hud – kontakta en veterinär för diagnos och läkemedel.

**Så här kan du minska risken för smittspridning:**

*   undvik direktkontakt med smittade personer
    
*   avstå från kontaktidrott vid eventuell smittorisk
    
*   behandla även husdjur om de visar tecken på ringorm.
    

När bör jag söka vård?
----------------------

Sök vård om du har utslag som täcker stora delar av huden eller om du trots receptfri behandling inte blir bättre efter två veckor.

Så kan Kry hjälpa till
----------------------

Du kan vända dig till oss på Kry för att få råd och hjälp vid ringorm. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

För att ställa diagnosen ringorm krävs ibland provtagning. Vid ett digitalt vårdmöte kan du efter medicinsk bedömning få ett hemtest. Diagnosen kan också ställas på någon av våra våra fysiska mottagningar.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.