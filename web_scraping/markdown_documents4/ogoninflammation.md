Allmänt om ögoninflammation
---------------------------

Ögoninflammation kallas konjunktivit på läkarspråk. Inflammationen är allra vanligast hos barn, men det är inte ovanligt att få besvär även som vuxen.

En ögoninflammation innebär att slemhinnan på ögats yta och insidan av ögonlocket har blivit inflammerad. Besvären uppstår ofta i samband med virusinfektioner som [förkylning](https://www.kry.se/fakta/forkylning/ "forkylning") eller [influensa](https://www.kry.se/fakta/influensa/ "influensa"), men du kan även få en ögoninflammation utan att vara sjuk för övrigt. Ibland är det bakterier som orsakar besvären. Ögoninflammation brukar vara mycket smittsamt, oavsett om det är virus eller bakterier som ligger bakom.

En ögoninflammation kan börja i ett öga, men sprider sig ofta till det andra ögat.

Om ögoninflammationen inte har orsakats av virus eller bakterier kan besvären bero på [allergi](https://www.kry.se/fakta/allergi/ "allergi") eller torra ögon. Skador på ögat kan också leda till en inflammation.

Symptom vid ögoninflammation
----------------------------

Vid en ögoninflammation känns ögat svullet och det blir rött i ögonvitan. Det brukar inte göra ont, men ögat är irriterat och svider. Tårarna rinner och det kan kännas som grus under ögonlocket. Andra tecken på ögoninflammation kan vara sekret eller var i ögat som ibland gör att ögonlocket klibbar igen, särskilt på natten.

Allergisk konjunktivit brukar även kännetecknas av klåda.

**Vanliga symptom vid ögoninflammation:**

*   röda ögon
    
*   svullna ögon
    
*   kladdiga eller klibbiga ögon
    
*   ökat tårflöde
    
*   ibland var i ögat
    
*   irritation och känsla av att något skaver i ögat
    
*   ibland sveda eller klåda.
    

Det är vanligt att få en inflammation i ögat i samband med en övre [luftvägsinfektion](https://www.kry.se/fakta/infektioner/luftvagsinfektioner/ "luftvagsinfektion"). Då brukar [halsont](https://www.kry.se/fakta/ont-i-halsen/ "halsont"), [hosta](https://www.kry.se/fakta/hosta/ "hosta"), snuva och [feber](https://www.kry.se/fakta/feber/ "feber") också vara typiska symptom.

### Andra tänkbara förklaringar

[Ögonlocksinflammation](https://www.kry.se/fakta/ogonlocksinflammation/ "ogonlocksinflammation"), [herpes i ögat](https://www.kry.se/fakta/herpes-i-ogat/ "herpes-i-ogat") och andra [ögonbesvär](https://www.kry.se/fakta/ogonbesvar/ "ogonbesvar") som exempelvis trånga tårkanaler med infektion i tårsäckarna kan också ge besvär i och kring ögat. Även [allergi](https://www.kry.se/fakta/allergi/ "allergi"), [eksem](https://www.kry.se/fakta/eksem/ "eksem") och [rosacea](https://www.kry.se/fakta/rosacea/ "rosacea") kan orsaka irritation och svullnad.

En [vagel](https://www.kry.se/fakta/vagel/ "vagel") kan göra ditt ögonlock rött och svullet, ofta med sekret och ökad mängd tårvätska i ögat. Ibland kan ögonfransar som växer åt fel håll skapa en svullnad på ögonlocket och göra dig öm i eller runt ögat.

Röd ögonvita kan ibland bero på ett sprucket blodkärl, utan andra symptom. Ögonbesvär kan även ha andra förklaringar, exempelvis inflammationer i ögats hornhinna eller regnbågshinna.

Orsaker till ögoninflammation
-----------------------------

En ögoninflammation drabbar bindhinnan i ögat – det är slemhinnan som sitter på ögats yta och insidan av ögonlocket.

Den vanligaste förklaringen till ögoninflammation är en ögoninfektion orsakad av virus som exempelvis förkylningsvirus, influensavirus eller corona. Då blir även ögats slemhinna lätt infekterad. Bakterier kan ibland också orsaka ögoninflammation, med eller utan andra symptom.

Både virus och bakterier kan lätt smitta genom direktkontakt, ofta via händerna. Du kan få smittan på fingrarna och sedan klia dig eller röra vid ögat. Ögoninflammation kan även spridas indirekt via exempelvis vatten i simbassänger.

Ögoninflammationer som inte beror på infektioner orsakas främst av allergi eller torra ögon. Ibland blir ögat inflammerat på grund av en skada eller skräp som har fastnat i ögat.

**Vanliga förklaringar till ögoninflammation:**

*   **virus** – infektiös konjunktivit som orsakas av olika virus är den vanligaste förklaringen till besvären
    
*   **bakterier** – infektiös konjunktivit som orsakas av bakterier kan uppstå efter en virusinfektion eller genom direkt bakteriesmitta
    
*   **allergi** – [allergisk konjunktivit](https://www.kry.se/fakta/allergisk-konjunktivit/ "allergisk-konjunktivit") är ett vanligt besvär vid exempelvis [pollenallergi](https://www.kry.se/fakta/pollenallergi/ "pollenallergi") och pälsdjursallergi
    
*   **torra ögon eller trånga tårkanaler** – om det finns för lite tårvätska i ögat blir ögonen mer infektionskänsliga
    
*   **kemisk eller annan skada** – kemiska ämnen som kommer in i ögat eller så kallad främmande kropp, det vill säga något som fastnar eller på annat sätt skadar ögat, kan också leda till en ögoninflammation.
    

I mer ovanliga fall kan en ögoninflammation orsakas av infektioner i underlivet som [klamydia](https://www.kry.se/fakta/klamydia/ "klamydia"), [herpes](https://www.kry.se/fakta/herpes-i-underlivet/ "herpes") eller [gonorré](https://www.kry.se/fakta/gonorre/ "gonorre"). De sprids då ofta till ögat via fingrarna. Det händer även att spädbarn smittas av samma sjukdomar och får en ögoninflammation i samband med förlossningen.

Kontaktlinser kan innebära en ökad sårbarhet för ögoninflammation – smutsiga kontaktlinser eller linser som används för länge eller inte sitter bra i ögat kan orsaka besvär. Om du har haft ögonbesvär tidigare kan du ha lättare att få återkommande ögoninflammationer.

Utredning och behandling
------------------------

Din egen beskrivning av symptomen och ögats utseende räcker ofta för att avgöra om ögoninflammationen beror på en infektion, allergi eller har andra förklaringar. I vissa fall krävs en närmare undersökning av ögat och ögonlocket, ibland med hjälp av särskilda ögondroppar eller odling.

Orsaken till din ögoninflammation avgör vilken behandling du behöver. I de flesta fall försvinner besvären av sig själva, oavsett om det är virus eller bakterier som har orsakat inflammationen. För att påskynda läkningen kan du rengöra ögat dagligen under en vecka eller två. Som regel krävs det alltså inga läkemedel för att behandla ögoninflammation.

En bakteriell ögoninflammation som inte blir bättre efter en veckas rengöring behöver ibland behandlas med antibiotika i form av ögondroppar eller salva. Vid allergiska besvär kan du behöva läkemedel mot din allergi. Om besvären beror på torra ögon kan smörjande ögondroppar som liknar tårvätska lindra besvären.

Vid ögoninflammation som har orsakats av en skada eller något som har kommit in i ögat behöver ögat sköljas och ibland behandlas med antibiotika. Om en främmande kropp har fastnat i ögat behöver den tas bort.

Konjunktivit som beror på exempelvis klamydia eller gonorré behandlas med antibiotika för att undvika bestående skador på ögat.

Vad kan jag göra själv?
-----------------------

En ögoninflammation hos både barn och vuxna brukar läka fortare om du tvättar ögonlocket och ögats kant med ljummet vatten några gånger om dagen. Då försvinner besvären som regel inom 1-2 veckor.

Undvik kontaktlinser, klia dig inte i ögonen och var noga med din egen handhygien för att minska risken för smittspridning. Använd pappershanddukar eller en ren handduk när du tvättar ansiktet och byt helst örngott varje dag.

**Egen behandling vid ögoninflammation:**

*   tvätta händerna med tvål och vatten innan du tvättar ögat
    
*   tvätta ögat med en ren bomullstuss eller kompress som du har sköljt i ljummet vatten
    
*   tvätta ögat från den yttre ögonvrån mot den inre ögonvrån vid näsan, där var och bakterier brukar samlas
    
*   om ögat har klibbat igen kan du lägga en ren, blötlagd bomullstuss eller kompress på ögat några minuter
    
*   upprepa flera gånger per dag tills inflammationen försvinner.
    

På apotek finns receptfria läkemedel som du kan använda vid en ögoninflammation, till exempel rengöringsservetter, ögondroppar och salva. Där finns även läkemedel som förebygger och lindrar allergiska besvär vid exempelvis ögoninflammation.

**Så här kan du minska risken att föra smittan vidare:**

*   tvätta händerna ofta
    
*   peta inte i ögonen
    
*   använd pappershandduk istället för vanlig handduk när du tvättar händerna.
    

Vid kraftig ögoninflammation med mycket sekret eller var bör yngre barn stanna hemma från skola och förskola. Det beror på att barn ofta har nära, fysisk kontakt – ögoninflammation smittar lätt om barnet kliar sig i ögat och sedan sprider virus eller bakterier vidare via händerna.

När bör jag söka vård?
----------------------

Sök vård om du har en ögoninflammation eller andra ögonbesvär som inte blivit bättre efter en vecka. Du bör även söka vård om området kring ögat är mycket svullet, rött och gör ont.

Sök alltid vård direkt om det är ett spädbarn som har ögoninflammation.

Sök vård akut om du utöver ögoninflammation eller andra ögonbesvär även har feber och smärta, synbortfall, synpåverkan eller är känslig för ljus. Om dina besvär har uppstått efter en skada eller ett slag mot ögat ska du också söka vård akut.

Så kan Kry hjälpa till
----------------------

Du kan vända dig till oss på Kry för att få råd och hjälp vid ögoninflammation. Vi gör en individuell bedömning baserad på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.