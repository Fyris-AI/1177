När bör jag söka vård?
----------------------

Sök vård om du besväras av akne som inte lindras med hjälp av receptfria läkemedel. Vid svår akne med djupa varbildningar bör du söka vård för att minska risken för ärrbildning. Du kan även söka vård om du känner dig långvarigt nedstämd eller deprimerad på grund av din akne.

Sök vård om du som vuxen har akne i kombination med oregelbunden menstruation och ökad kroppsbehåring.

Så kan Kry hjälpa till
----------------------

Du kan vända dig till oss på Kry för att få hjälp vid akne. En sjuksköterska eller läkare gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt bli remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.

Vad är akne?
------------

Den vanligaste typen av akne eller finnar heter acne vulgaris på läkarspråk. Det är en inflammatorisk reaktion i hudens talgkörtlar.

Akne är särskilt vanligt under de sena tonåren – talgkörtlarnas produktion av talg och bakterier ökar i samband med hormonförändringarna under puberteten. Besvären brukar bli lindrigare eller försvinna helt sedan, men du kan även få akne som vuxen. Då kan hudreaktionen ha kopplingar till andra hormonförändringar, läkemedelsbehandling eller exempelvis [stress](https://www.kry.se/fakta/stress/ "stress").

Olika typer av akne:

*   **mild eller ytlig akne** – vita eller svarta pormaskar i huden utan inflammation
    
*   **medelsvår akne** – finnar och enstaka, böldliknande utslag
    
*   **svår akne** – finnar och utbredda böldliknande utslag med djupa varblåsor som ibland orsakar ärr.
    

Symptom vid akne
----------------

Akne kan orsaka lindriga eller svårare hudreaktioner. Vissa får bara vita eller svarta pormaskar i huden som täpper till hårsäckarna. Om talgkörtlarna eller hårsäckarna blir inflammerade bildas finnar. I svårare fall kan du få röda, böldliknande utslag eller varblåsor. Svår akne kan även ge vätskefyllda knölar eller cystor under huden.

Besvären brukar uppstå där det finns många talgkörtlar i huden. Därför är det vanligt att få akne i ansiktet, på bröstet, axlarna och ryggen.

Vanliga hudsymptom vid akne:

*   vita eller svarta pormaskar
    
*   röda, ömma, böldliknande utslag
    
*   ytliga varblåsor
    
*   djupare varbildningar
    
*   vätskefyllda knölar under huden
    
*   akne som har läkt ut kan ibland orsaka bestående ärr.
    

### Andra tänkbara förklaringar

Akne kan ibland likna andra hudutslag. [Perioral dermatit](https://www.kry.se/fakta/perioral-dermatit/ "perioral-dermatit") är en inflammation som oftast ger utslag runt munnen, men ibland även vid näsan och ögonen. [Rosacea](https://www.kry.se/fakta/rosacea/ "rosacea") orsakar rodnad, stickningar och utslag som kan påminna om så kallad vuxenakne eller akne tarda. Utslagen sitter främst på hakan, kinderna, näsan och pannan. Hårsäcksinflammation kan uppstå om du till exempel skadar huden vid rakning – då får du små, röda utslag som kan orsaka klåda.

I ovanliga fall kan akne vara ett av av flera symptom vid bakomliggande sjukdomar.

Orsaker till akne
-----------------

Under puberteten förändras hormonbalansen i kroppen. Då börjar talgkörtlarna, som sitter intill hårsäckarna, producera mer talg och hudbakterier.

Talg är ett fett ämne som har en skyddande, mjukgörande effekt på håret och huden. Om talgkörtlarna producerar mer talg än kroppen behöver kan det leda till att hårsäckens öppning täpps igen. Då samlas talg, bakterier och keratin under huden vilket leder till en inflammation. Inflammationen syns i form av pormaskar, finnar, varblåsor eller små cystor under huden.

Den ökade produktionen av talg beror ofta på hormonförändringar under puberteten eller exempelvis menstruationscykeln. Bakterier, läkemedel och stress kan ibland också förklara besvären. Ärftlighet spelar också in – vissa har en genetisk sårbarhet som gör att talgkörtlarna har lättare att täppas igen.

Faktorer som gör dig mer sårbar för akne:

*   hormonförändringar under exempelvis pubertet, menstruation och [graviditet](https://www.kry.se/fakta/graviditet/ "graviditet")
    
*   hormonrubbningar som orsakas av exempelvis [PCOS](https://www.kry.se/fakta/pcos/ "pcos") eller anabola steroider
    
*   stress
    
*   feta krämer och oljor
    
*   fukt och värme
    
*   yttre påverkan, till exempel om du klämmer på finnarna eller tvättar dig för intensivt
    
*   genetiska faktorer
    
*   läkemedel, exempelvis minipiller och kortison.
    

Utredning och behandling
------------------------

Lindrig akne försvinner ofta av sig själv, men du kan även använda receptfri medicin mot akne för att påskynda läkningen. Vid långvariga och utbredda besvär kan du behöva receptbelagda läkemedel för att bli av med din akne och minska risken för ärrbildning.

Akne som uppstår under tonåren brukar ha en typisk symptombild som inte kräver särskilda prover eller utredningar. Hudbesvären behandlas främst med läkemedel som används direkt på huden. Ibland kan utvärtes behandling av akne behöva kompletteras med tabletter. Antibiotika är ett av flera läkemedel som kan användas mot akne om du har svåra besvär.

Om du använder preventivmedel kan det ibland finnas anledning att byta preventivmetod. P-piller kan även fungera som ett läkemedel mot hormonell akne – kombinationen av syntetiskt östrogen och gestagen har ofta en lindrande effekt. Prata med din läkare eller gynekolog om vilka [preventivmedel och preventivmetoder](https://www.kry.se/fakta/preventivmedel-och-preventivmetoder/ "preventivmedel-och-preventivmetoder") som passar dig bäst.

Ibland beror akne på så kallat polycystiskt ovariesyndrom. Då kan du behöva göra en hormonutredning. PCOS är en hormonrubbning som ibland drabbar vuxna, fertila kvinnor. Besvären kännetecknas utöver akne även av ökad kroppsbehåring och oregelbunden eller utebliven menstruation.

Om du mår dåligt psykiskt av din akne kan du få stöd och hjälp av exempelvis en psykolog – akne kan ibland leda till sämre självförtroende, ångest eller [depression](https://www.kry.se/fakta/depression-och-nedstamdhet/ "depression").

Vid akne som har läkt ut och orsakat ärr finns det olika typer av behandling som kan göra ärren mindre synliga. Laser, ljusbehandling och kortisoninjektioner är några vanliga metoder. Behandlingen får du som regel bekosta själv.

Vad kan jag göra själv?
-----------------------

Akne uppstår ofta utan att du kan påverka det själv, men du kan ibland minska risken att drabbas och lindra dina besvär.

För att förebygga, behandla och lättare bli av med akne kan du tvätta huden med hudvänlig tvål som har ett pH-värde på 5,5, Det brukar minska besvär med igentäppta talgkörtlar. Tvätta utan att skrubba – om du gnider eller river i huden kan du få större besvär. Det är också viktigt inte klämma på finnarna eftersom det kan förvärra inflammationen och orsaka akneärr.

För att få bort lindrig akne räcker det ofta med behandling hemma, utan läkarbesök. Du kan använda receptfria medel mot akne som finns på apotek. Det finns läkemedel i form av antibakteriell lösning, gel eller kräm som kan användas under en längre period för exempelvis behandling av akne i ansiktet. Fråga gärna apotekspersonalen om vilka läkemedel som kan ge bra hjälp mot just din akne och din hudtyp.

Så här kan du förebygga och lindra besvär med akne:

*   rengör huden med vatten och hudvänlig tvål morgon och kväll
    
*   rengör även efter fysisk aktivitet som har gjort dig svettig
    
*   kläm inte på finnarna
    
*   skrubba inte huden
    
*   undvik feta hudprodukter
    
*   använd receptfria läkemedel mot akne.