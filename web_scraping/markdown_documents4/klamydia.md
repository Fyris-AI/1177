Vad är klamydia?
----------------

Klamydia är den vanligaste könssjukdomen i Sverige och allra vanligast hos personer under 30 år.

Klamydia är en bakterie som sätter sig i slemhinnorna, oftast i urinröret, slidan eller ändtarmen. Du kan vara smittad trots att du är helt symptomfri – du kan alltså ha klamydia utan att veta om det. Därför bör du testa dig om du har haft oskyddat sex. Det är viktigt att behandla klamydia så fort som möjligt. Dels för att stoppa smittspridningen och dels för att obehandlad klamydia kan orsaka bland annat fertilitetsproblem senare i livet hos både kvinnor och män. I vissa fall kan klamydia leda till att du blir steril.

### **Klamydia omfattas av smittskyddslagen** 

Det finns ett antal sjukdomar i Sverige som lyder under smittskyddslagen, bland annat klamydia. Lagen finns till för att förhindra spridningen. Du som misstänker att du kan vara smittad av klamydia är därför tvungen att göra ett test. Om det visar sig att du är smittad är det din skyldighet att söka vård och få behandling med antibiotika mot klamydia.

Smittskyddslagen innebär också att du måste uppge vilka personer du har haft sex med under en viss period, så att sjukvården kan kontakta alla som eventuellt bär på smittan. Det kallas för smittspårning. Uppgifterna är skyddade av hälso- och sjukvårdssekretessen – ingen får veta att det är du som har lämnat informationen.

Vad är symptom på klamydia?
---------------------------

Besvär som tyder på klamydia har oftast en inkubationstid på några dagar till någon vecka efter smittotillfället. De vanligaste symptomen är flytningar från ändtarm eller könsorgan och att det svider när du kissar. Men det är viktigt att veta att över hälften av alla som smittas har klamydia helt utan symptom.

### **Tydliga symptom vid klamydia:** 

*   sveda när du kissar
    
*   flytningar från slida, penis eller ändtarm
    
*   behov av att kissa ofta.
    

Symptom hos kvinnor kan även vara magsmärtor i nedre delen av magen, blodblandade flytningar eller blödningar under samlag vid klamydia. Som man kan du få symptom i form av smärta och svullnad i pungen.

I ovanliga fall kan klamydia smitta in i munnen och ner i halsen. Om smittad kroppsvätska får fäste i ögat kan du även få besvär där – bakterier i ögonen kan orsaka exempelvis sveda och [ögoninflammation](https://www.kry.se/fakta/ogonsjukdomar/ogoninflammation/ "ogoninflammation").

### **Andra tänkbara förklaringar** 

Symptom vid klamydia kan ibland misstas för andra könssjukdomar. [Gonorré](https://www.kry.se/fakta/konssjukdomar/gonorre/ "gonorre") och mykoplasma smittar på samma sätt som klamydia och kan kännetecknas av samma symptom, men sjukdomarna är inte lika vanliga. [Herpes](https://www.kry.se/fakta/konssjukdomar/herpes-i-underlivet/ "herpes") brukar istället kännetecknas av smärtor och blåsor medan [kondylom](https://www.kry.se/fakta/konssjukdomar/kondylom/ "kondylom") ger vårtliknande utslag.

Du kan förstås även ha underlivsbesvär som inte beror på sexuell smitta. [Urinvägsinfektion](https://www.kry.se/fakta/infektioner/urinvagsinfektion/ "urinvagsinfektion") kan också orsaka sveda hos både män och kvinnor. Som kvinna kan liknande symptom bero på [svamp i underlivet](https://www.kry.se/fakta/gynekologi/svamp-i-underlivet/ "svamp-i-underlivet"), besvär som även kliar till skillnad från klamydia. [Bakteriell vaginos](https://www.kry.se/fakta/gynekologi/bakteriell-vaginos/ "bakteriell-vaginos") är vanligt i samband med klamydia – då får du som regel även illaluktande flytningar.

Vad beror klamydia på? 
-----------------------

Klamydia är en infektion som orsakas av en bakterie. Bakterien fäster och förökar sig i slemhinnan i urinledaren hos både kvinnor och män samt i livmoderhalsen hos kvinnor. Den smittar lätt och sprids när slemhinnor, slidsekret eller sperma kommer i kontakt med andra slemhinnor.

Slemhinnor finns i slidan, på de inre blygdläpparna, runt urinrörsmynningen, på ollonet och förhuden, i ändtarmen, munnen, ögonen samt i halsen. Infektionen uppstår oftast i könsorganen eller ändtarmen, men i ovanliga fall kan även hals och ögon infekteras.

Det är vanligast att smittan överförs vid oskyddat samlag, vaginalt eller analt. Men klamydia kan även smitta vid oralsex och smeksex eller om du använder sexleksaker tillsammans med någon annan. Klamydiabakterien överlever inte utanför kroppen, så du kan inte bli smittad genom vanlig beröring, toalettbesök eller till exempel handdukar.

Hur behandlas klamydia?
-----------------------

För att ta reda på om du har klamydia måste du först göra ett test genom att lämna urinprov, slidsekret eller ett prov från ändtarmen. Om det visar sig att du bär på klamydia får du behandling med antibiotika. Medicin mot klamydia kostar ingenting. Så länge behandlingen pågår, vanligen sju dagar, ska du avstå från sex för att undvika smittspridning. Om du tar din antibiotika vid konstaterad klamydia på rätt sätt och inte har utsatts för ny smitta under tiden blir du frisk efter behandlingen.

Ibland finns det anledning att göra ett kontrollprov – om du är gravid, inte har tagit ditt läkemedel på rätt sätt eller fortfarande har klamydialiknande besvär.

Klamydia som inte behandlas med medicin kan leda till att bakterien sprider sig i kroppen och skapar allvarliga komplikationer.

Hos kvinnor kan en obehandlad smitta orsaka skador på äggledarna. Då kan det bli svårt att bli gravid och dessutom ökar risken för så kallat utomkvedshavandeskap. Vid en [graviditet](https://www.kry.se/fakta/fertilitet-och-graviditet/graviditet/ "graviditet") kan klamydian spridas till barnet i samband med en vaginal förlossning. Män kan få infektion i bitestiklarna vilket också kan påverka förmågan att få barn och ibland kan klamydiainfektionen orsaka svullna lymfkörtlar.

### **Fler provtagningar vid misstanke om annan sjukdom** 

Ibland kan det vara svårt att särskilja klamydia från andra sexuellt överförbara sjukdomar, exempelvis gonorré eller mykoplasma. Klamydia och gonorré förekommer dessutom ofta samtidigt. Har du symptom och testar negativt för klamydia kan det finnas anledning att göra utökade prover på en fysisk mottagning.

Vad kan jag göra själv?
-----------------------

För att undvika att smittas av klamydia ska du skydda dig vid sex – använd kondom vid penetrerande sex och kondom eller slicklapp vid oralsex. Det handlar om att undvika att slemhinnor kommer i kontakt med andra slemhinnor, sperma eller slidsekret. Sexleksaker kan också sprida smittan.

**Skydda dig mot klamydia genom att använda kondom:**

*   vid slidsamlag
    
*   vid analsamlag
    
*   vid oralsex (eller använd slicklapp)
    
*   på sexleksaker.
    

Om du har en fast partner och ingen av er har sex med någon annan kan du inte smittas av klamydia – förutsatt att ni först har testat er och vet att ni inte är smittade. Om du eller din partner har oskyddat sex med andra bör du testa dig regelbundet för att vara säker på att du inte har klamydia.

### **Gör ett klamydiatest** 

Om du misstänker att du har fått klamydia eller om du oroar dig över en eventuell smitta ska du testa dig för att vara säker. Du får hjälp med ett kombinerat [hemtest för klamydia och gonorré](https://www.kry.se/klamydia/ "hemtest-for-klamydia-och-gonorre") genom Kry.

#### **När bör jag göra ett klamydiatest?** 

*   om du har symptom som tyder på att du bär på klamydia
    
*   om du har haft oskyddat sex med en ny eller tillfällig partner
    
*   om din sexpartner har en klamydiainfektion
    
*   om du har haft sex med kondom och kondomen har spruckit eller inte använts under hela samlaget.
    

När bör jag söka vård?
----------------------

Om du eller din partner har haft oskyddat sex och det finns risk att du har smittats av klamydia bör du göra ett klamydiatest.

Sök vård eller gör ett självtest om du har flytningar eller sveda i underlivet som kan ha orsakats av oskyddat sex.

Sök vård om du vid misstanke om klamydia även har magsmärtor, [feber](https://www.kry.se/fakta/infektioner/feber/ "feber"), smärta i underlivet eller kissar blod. Det gäller även kvinnor som får oregelbunden mens eller blödning vid samlag.

Så kan Kry hjälpa till
----------------------

Vi på Kry kan hjälpa dig som vill göra ett kombinerat [gonorré- och klamydiatest](https://www.kry.se/klamydia/ "gonorre--och-klamydiatest"). Du kan få hjälp direkt i appen eller genom att kontakta någon av våra fysiska mottagningar.

Om du testar dig genom Kry och får reda på att du är infekterad med klamydia blir du erbjuden ett kostnadsfritt videosamtal med en barnmorska. Du får sedan recept på antibiotika. Vårdpersonalen gör även en smittspårning – det är vården skyldig att göra enligt svensk lag.