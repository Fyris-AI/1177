Vad är endometrios?
-------------------

Endometrios drabbar ungefär 1 av 10 kvinnor. Det är alltså mycket vanligt, men många har inte fått någon diagnos och vet inte om att det finns sjukvårdsinsatser som kan lindra besvären. Endometrios innebär att vävnad som normalt sett bara finns i din livmoder även kan uppstå i andra delar av kroppen; ofta i magen, bäckenet, äggstockarna eller urinblåsan. Det kan orsaka smärtsam inflammation och ärrbildning.

Eftersom menssmärtor och smärta under menscykeln är vanliga symptom även utan endometrios tar det ofta flera år innan du själv eller sjukvården förstår att smärtorna inte bara handlar om kraftigare mensvärk än vanligt. Besvären har ofta en negativ påverkan på din livskvalitet och det är vanligt att till exempel behöva vara hemma från jobbet eller inte kunna hantera studier flera dagar i månaden.

Endometrios har kopplingar till menscykel och fertilitet. Symptomen debuterar ofta redan under tonåren. De kan vara olika tydliga eller långvariga under olika perioder av livet. Besvären brukar bli lindrigare i samband med [klimakteriet](https://www.kry.se/fakta/gynekologi/klimakteriet/ "klimakteriet") och försvinner ofta helt när mensen har upphört.

Symptom vid endometrios
-----------------------

Alla får inte tydliga symptom, men det är vanligt att få ovanligt ont i magen vid mens och ofta även [ont i ryggen](https://www.kry.se/fakta/fragor-och-svar/ont-i-ryggen/ "ont-i-ryggen"). Du kan även kallsvettas och må illa. Oregelbunden menstruation, smärta under ägglossning, trötthet och allmän sjukdomskänsla är också vanliga besvär. Många upplever smärta vid samlag som ibland kan finnas kvar i flera dagar.

### **Vanliga symptom vid endometrios:**

*   svåra menssmärtor
    
*   riklig och oregelbunden menstruation
    
*   ryggsmärta och smärta i bäckenet
    
*   smärta vid samlag
    
*   urinvägsbesvär
    
*   smärta när du ska bajsa
    
*   tarmbesvär i form av återkommande [diarré](https://www.kry.se/fakta/mage-och-tarm/diarre/ "diarre") eller [förstoppning](https://www.kry.se/fakta/mage-och-tarm/forstoppning/ "forstoppning")
    
*   trötthet och energilöshet
    
*   svårigheter att bli gravid.
    

### **Andra tänkbara förklaringar**

Mensvärk eller [dysmenorré](https://www.kry.se/fakta/svar-mensvark-dysmenorre/ "dysmenorre") kan göra ont i nedre delen av magen och ibland även i ryggen. I svårare fall kan smärtan stråla ner mot ljumskarna och låren. Smärtan beror på att livmodern drar ihop sig för att stöta ut livmoderslemhinnan. Besvären brukar vara värst i tonåren och avta med åren.

Smärta vid menstruation kan även ha kopplingar till myom eller cysta. Ibland kan hormonspiral eller kopparspiral också orsaka blödningar och smärta. Även akut bäckeninflammation och äggledarinflammation kan orsaka svår mensvärk.

Endometrios och polycystisk ovarialsyndrom, [PCOS](https://www.kry.se/fakta/gynekologi/pcos/ "pcos"), är liknande tillstånd eller sjukdomar till vissa delar. PCOS orsakar förhöjda nivåer av testosteron och kännetecknas ofta av utebliven eller oregelbunden menstruation och svårigheter att bli gravid. Vid PCOS kan du även få besvär med bland annat [akne](https://www.kry.se/fakta/hudsjukdomar/akne/ "akne") och ökad hårväxt i ansiktet och på kroppen.

Svårigheter att bli gravid eller oregelbunden menstruation kan ibland ha kopplingar till [övervikt och fetma](https://www.kry.se/fakta/ovrigt/overvikt-och-fetma/ "overvikt-och-fetma"), undervikt eller stigande ålder. Sexuellt överförbara sjukdomar som [klamydia](https://www.kry.se/fakta/konssjukdomar/klamydia/ "klamydia") kan också påverka din fertilitet.

Vissa symptom vid endometrios kan likna [urinvägsinfektion](https://www.kry.se/fakta/infektioner/urinvagsinfektion/ "urinvagsinfektion"), inflammatorisk tarmsjukdom eller [IBS](https://www.kry.se/fakta/mage-och-tarm/ibs/ "ibs").

Orsaker till endometrios
------------------------

Endometrios har kopplingar till menstruation och fertilitet. Symptomen kan börja redan vid den första menstruationen eller senare i livet. Besvären brukar avta och ofta försvinna helt i samband med klimakteriet, när mensen upphör.

Besvären kännetecknas av att vävnad som liknar livmoderslemhinnan även finns utanför livmodern. När vävnaden växer kan det leda till inflammation och ärrbildning. Vävnaden kan uppstå i många olika delar av kroppen, men särskilt ofta i bäckenet, på äggstockarna eller utsidan av livmodern. Ibland finns vävnaden i slidan eller ändtarmen. Det kan även uppstå problem i urinblåsan, bukhinnan och tarmarna. I vissa fall kan endometriosvävnad finnas i exempelvis lungorna, naveln eller ljumskarna.

I vävnaden bildas blod som inte blöder ut med menstruationen utan stannar kvar i kroppen. Det finns olika stadier av endometrios. Området kan se ut som små fläckar eller bli stora som tennisbollar. I svåra fall kan så kallade endometrioshärdar bilda sammanhängande ärr eller sammanväxningar som påverkar flera organ och funktioner i kroppen. Då kan du uppleva obehag och begränsningar i vissa rörelser och ställningar.

Det är inte klarlagt varför vävnaden uppstår utanför livmodern hos så många kvinnor. En förklaring kan vara att delar av blodet under menstruationen flödar bakåt mot äggledarna i stället för ut ur kroppen. Det kallas för retrograd menstruation. Det finns ofta ett ärftligt inslag och även immunförsvaret har kopplingar till endometrios.

Utredning och behandling av endometrios
---------------------------------------

Vid misstanke om endometrios krävs en utredning för att ställa rätt diagnos. Den inkluderar bland annat en gynekologisk undersökning. Ultraljud och biopsier kan också höra till utredningen. Ofta krävs en titthålsoperation för att avgöra om det finns endometriosvävnad i buken.

Om det finns konstaterad endometriosvävnad utanför livmodern kan du få olika typer av behandling för att lindra symptomen och bromsa utvecklingen av ytterligare vävnad som kan orsaka fler besvär. Smärtlindrande läkemedel och läkemedel med hormoner är vanligast, exempelvis i form av p-piller. I vissa fall krävs en operation.

Vad kan jag göra själv?
-----------------------

Du kan inte själv förhindra uppkomsten av endometrios. Däremot kan du använda receptfria, smärtlindrande läkemedel för att lindra obehag under exempelvis menstruation och ägglossning.

Om du har fått en diagnos är det viktigt att följa sjukvårdens rekommendationer.

När bör jag söka vård?
----------------------

Sök vård om du ofta har besvär med oregelbundna blödningar eller om du har svåra menssmärtor som inte lindras med hjälp av receptfria, smärtlindrande läkemedel. Det gäller särskilt om menssmärtorna påverkar dig så pass mycket att du behöver vara hemma från jobbet eller avstå från viktiga aktiviteter.

Sök vård om du upplever smärta vid samlag, särskilt om smärtan finns kvar även dagarna efter du har haft sex.

Sök vård akut om du har kraftiga blödningar från underlivet eller svåra magsmärtor som inte går över.

Så kan Kry hjälpa till
----------------------

Du kan vända dig till oss på Kry för att få rådgivning vid misstanke om endometrios. Du kan boka ett videosamtal i appen för att få en bedömning av våra barnmorskor. Du kan även vända dig till någon av våra vårdcentraler. Vi gör en individuell bedömning baserat på dina symptom och det som framkommer under vårdmötet. Du kan därefter bli hänvisad eller remitterad till vidare vård.