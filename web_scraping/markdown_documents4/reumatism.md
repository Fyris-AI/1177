Allmänt
-------

Reumatism och ledgångsreumatism är en kronisk ledsjukdom som drabbar många människor. Sjukdomen går inte att bota men den går att behandla och det finns en hel del du själv kan göra för att lindra åkomman.

Symptom vid reumatism
---------------------

Man kan få ont i lederna av många anledningar. Om du har drabbats av reumatism har du, förutom [ont i lederna](https://www.kry.se/fakta/ont-i-leder/ "ont-i-lederna"), även symptom som att du känner dig stel och öm när du rör dig, speciellt på morgonen. Lederna kan också vara svullna och ömma samt bli varma vid en kraftig inflammation. Dessutom blir du betydligt tröttare än du är normalt sett. Reumatisk värk sätter sig inte bara i lederna utan påverkar hela kroppen. Du kan till exempel få inflammation i olika organ, som blodkärlen, hjärtsäcken och ögonen.

Orsaker till reumatism
----------------------

I dagsläget är det inte helt klarlagt vad det är som orsakar ledgångsreumatism eller reumatism som sjukdomen oftast benämns. Det man vet är att hormonförändringar, rökning och ärftlighet är faktorer som, både var för sig och i kombination med varandra, ökar riskerna för att drabbas av reumatism. Ärftlighet och hormonförändringar är faktorer som inte går att påverka men att sluta röka och förbättra sina motionsvanor kan hjälpa. Ledgångsreumatism är vanligare bland kvinnor än män och även om sjukdomen kan drabba personer i alla åldrar är medelåldern för insjuknande 55 år.

Behandling av reumatism
-----------------------

Det finns inget sätt att bota eller förebygga reumatism men det finns sätt som kan bromsa upp sjukdomsförloppet. I vissa fall går det även att hejda sjukdomens utveckling med hjälp av läkemedel. Om du har fått diagnosen ledgångsreumatism kan du själv göra en hel del för att lindra sjukdomen. Med hjälp av en fysioterapeut kan du få behandling och hjälp med att lägga upp ett träningsprogram som stärker musklerna och lederna. Trots att ledgångsreumatism orsakar smärta är det viktigt att du inte slutar röra på dig eftersom träning är smärtlindrande.

När du bör söka vård
--------------------

Om du misstänker att du har drabbats av reumatism är det viktigt att du kontaktar och bokar en tid med en läkare så fort som möjligt. Dels för att utesluta att det inte är andra sjukdomar som orsakar ditt tillstånd och dels för att det är viktigt att snabbt få rätt behandling om eller när du får diagnos för någon form av reumatisk sjukdom. Obehandlade reumatiska sjukdomar, särskilt ledgångsreumatism, kan göra att ledernas funktion blir sämre och smärtan ökar. Vänta därför inte längre än nödvändigt med att uppsöka läkare och få en diagnos.

Så kan Kry hjälpa till
----------------------

Vi kan i dagsläget inte hjälpa till vid reumatism.