Allmänt om ögoninflammation
---------------------------

Ögoninflammation kallas konjunktivit på läkarspråk. Inflammationen är allra vanligast hos barn, men det är inte ovanligt att få besvär även som vuxen.

Små barn under fyra år drabbas särskilt ofta av ögoninflammation. Inflammationen kan börja i ett öga, men sprider sig ofta till det andra ögat.

En ögoninflammation innebär att slemhinnan på ögats yta och insidan av ögonlocket har blivit inflammerad. Besvären uppstår ofta i samband med virusinfektioner som [förkylning](https://www.kry.se/fakta/forkylning/ "forkylning") eller [influensa](https://www.kry.se/fakta/influensa/ "influensa"), men barn kan även få en ögoninflammation utan att vara sjuka för övrigt. Ibland är det bakterier som orsakar besvären. Inflammationen brukar vara mycket smittsam, oavsett om det är virus eller bakterier som ligger bakom. Därför är det vanligt att flera barn på till exempel en förskola blir smittade ungefär samtidigt.

Symptom vid ögoninflammation
----------------------------

Vid en ögoninflammation känns ögat svullet och barnet blir röd i ögat. Det brukar inte göra direkt ont i ögat, men ditt barn kan uppleva irritation och sveda. Tårarna rinner och det kan kännas som om något skaver under ögonlocket. Andra symptom kan vara sekret eller var i ögat som ibland gör att ögonlocket klibbar igen, särskilt på natten.

Allergisk konjunktivit brukar även kännetecknas av klåda.

**Vanliga symptom vid ögoninflammation hos barn:**

*   röda ögon
    
*   svullna ögon
    
*   kliande ögon
    
*   rinnande ögon
    
*   kladdiga eller klibbiga ögon
    
*   var i ögat
    
*   irritation och känsla av att något skaver i ögat
    
*   ibland sveda eller klåda.
    

Det är vanligt att barn får en ögoninflammation i samband med övre [luftvägsinfektioner](https://www.kry.se/fakta/luftvagsinfektioner/ "luftvagsinfektioner"). Då brukar [halsont](https://www.kry.se/fakta/ont-i-halsen-lange/ "halsont"), [hosta](https://www.kry.se/fakta/hosta/ "hosta"), snuva och [feber](https://www.kry.se/fakta/feber/ "feber") också vara typiska symptom.

### Andra tänkbara förklaringar

[Allergi](https://www.kry.se/fakta/allergi/ "allergi") och [eksem](https://www.kry.se/fakta/eksem/ "eksem") kan också orsaka irritation och svullnad i och runt ögat. Spädbarn har ibland trånga tårkanaler som kan ge [ögonbesvär](https://www.kry.se/fakta/ogonbesvar/ "ogonbesvar") och även leda till en infektion i tårsäckarna.

En [ögonlocksinflammation](https://www.kry.se/fakta/ogonlocksinflammation/ "ogonlocksinflammation") kännetecknas av röda och svullna ögonlock som kan svida och klia, men ögonvitan brukar inte bli röd. Ögonlockseksem kan likna besvären vid ögonlocksinflammation, eller förekomma samtidigt. Eksemen har ofta kopplingar till exempelvis mjälleksem, [atopiskt eksem](https://www.kry.se/fakta/hudsjukdomar/atopiskt-eksem/ "atopiskt-eksem") eller allergi.

[Mollusker](https://www.kry.se/fakta/mollusker/ "mollusker") som sitter nära ögat kan orsaka irritation. En [vagel](https://www.kry.se/fakta/vagel/ "vagel") kan orsaka ett svullet och rött ögonlock, ofta med sekret och ökad mängd tårvätska i ögat. Ibland kan ögonfransar som växer åt fel håll skapa en svullnad på ögonlocket som gör att barnet känner sig öm i eller runt ögat.

Barn kan få [vattkoppor](https://www.kry.se/fakta/vattkoppor/ "vattkoppor") i ögat och ibland [herpes i ögat](https://www.kry.se/fakta/herpes-i-ogat/ "herpes-i-ogat") Ögonbesvär kan även ha andra förklaringar, exempelvis skador på hornhinnan.

Orsaker till ögoninflammation hos barn
--------------------------------------

En ögoninflammation drabbar ögats bindhinna – det är slemhinnan som sitter på ögonvitan och insidan av ögonlocket.

Den vanligaste förklaringen till ögoninflammation hos både barn och vuxna är en ögoninfektion orsakad av virus. Ögats slemhinna blir lätt inflammerad i samband med virus, exempelvis förkylningar. Bakterier kan också orsaka en inflammation, med eller utan andra symptom.

Både virus och bakterier kan lätt smitta genom direktkontakt, ofta via händerna. Barn får ofta smittan på fingrarna och kliar sig sedan i ögat. Ögoninflammation kan även spridas indirekt via exempelvis vatten i badkar eller simbassänger.

Konjunktivit som inte beror på en infektion i barnets ögon orsakas främst av [allergi](https://www.kry.se/fakta/allergier/allergi/ "allergi"). Ibland blir ögat inflammerat på grund av en skada eller skräp som har fastnat i ögat.

**Vanliga förklaringar till ögoninflammation hos barn:**

*   **virus** – infektiös konjunktivit som orsakas av olika virus är den vanligaste förklaringen till besvären
    
*   **bakterier** – infektiös konjunktivit som orsakas av bakterier kan uppstå efter en virusinfektion eller genom direkt bakteriesmitta
    
*   **allergi** – allergisk konjunktivit är ett vanligt besvär vid exempelvis [pollenallergi](https://www.kry.se/fakta/pollenallergi/ "pollenallergi") och pälsdjursallergi
    
*   **torra ögon eller trånga tårkanaler** – om det finns för lite tårvätska i ögat blir ögonen mer infektionskänsliga, små barn har trängre tårkanaler än äldre barn och vuxna
    
*   **kemisk eller annan skada** – kemiska ämnen som kommer in i ögat eller så kallad främmande kropp, det vill säga något som fastnar eller på annat sätt skadar ögat, kan också leda till en ögoninflammation.
    

En ögoninflammation hos spädbarn kan ibland orsakas av underlivsinfektioner som [klamydia](https://www.kry.se/fakta/klamydia/ "klamydia"), [herpes](https://www.kry.se/fakta/herpes-i-underlivet/ "herpes") eller [gonorré](https://www.kry.se/fakta/gonorre/ "gonorre") som överförs i samband med förlossningen.

Det händer att tonåringar som är sexuellt aktiva får en ögoninflammation som orsakas av infektioner i underlivet, exempelvis klamydia. De sprids då ofta till ögat via fingrarna.

Om barnet har haft ögonbesvär tidigare finns en ökad sårbarhet för återkommande ögoninflammation.

Ögoninflammation hos spädbarn
-----------------------------

Nyfödda barn har ofta en gulaktig gegga i ögonen. Det är helt normalt och brukar bara bero på att de har trånga tårkanaler. Om det däremot är mycket sekret eller ögonvar kan det tyda på ögoninflammation – då brukar ögonen även vara röda och svullna på ett spädbarn eller en bebis.

Under de första levnadsveckorna är det särskilt viktigt att vara uppmärksam på ögonbesvär hos barnet – neonatal konjunktivit som inte behandlas i tid kan leda till bestående skador på ögonen. Det kan bland annat röra sig om infektioner som klamydia, herpes eller gonorré som ibland kan överföras i samband med förlossningen.

Utredning och behandling
------------------------

Din egen beskrivning av barnets symptom och ögats utseende räcker ofta för att avgöra om ögoninflammationen beror på en infektion, allergi eller har andra förklaringar. I vissa fall krävs en närmare undersökning av ögat och ögonlocket, ibland med hjälp av särskilda ögondroppar eller odling.

Det är orsaken till en ögoninflammation som avgör vilken behandling som krävs för ditt barn. I de flesta fall försvinner besvären av sig själva, oavsett om det är virus eller bakterier som har orsakat inflammationen. För att påskynda läkningen bör du rengöra ögat dagligen under en vecka eller två. Som regel krävs det alltså inga läkemedel för att behandla barnets ögoninflammation.

Bakteriella ögoninflammationer som inte blir bättre efter en veckas rengöring behöver ibland behandlas med antibiotika i form av ögondroppar eller salva. Vid allergiska besvär kan barnet behöva läkemedel mot sin allergi.

Vid ögoninflammation som har orsakats av en skada eller något som har kommit in i ögat behöver ögat sköljas och ibland behandlas med antibiotika. Konjunktivit som beror på exempelvis klamydia eller gonorré behandlas med antibiotika för att undvika bestående skador på ögat.

Vad kan jag göra själv?
-----------------------

En ögoninflammation hos både barn och vuxna brukar läka fortare om du tvättar ögonlocket och ögats kant med ljummet vatten några gånger om dagen. Då försvinner besvären som regel inom 1-2 veckor.

För att minska risken för smittspridning är det bra om du tvättar barnets händer flera gånger om dagen – och dina egna. Barnet ska helst inte klia sig i ögonen, men det kan förstås vara svårt att undvika. Använd pappershanddukar eller en ren handduk när du tvättar barnets ögon och ansikte. Byt helst barnets örngott varje dag.

**Egen behandling vid ögoninflammation hos barn:**

*   tvätta alltid dina egna händer innan du tvättar barnets öga
    
*   tvätta barnets öga med en ren bomullstuss eller kompress som du har sköljt i ljummet vatten
    
*   tvätta ögat från den yttre ögonvrån mot den inre ögonvrån vid näsan, där var och bakterier brukar samlas
    
*   om ögat har klibbat igen kan du lägga en ren, blötlagd bomullstuss eller kompress på ögat några minuter
    
*   upprepa flera gånger per dag tills inflammationen försvinner.
    

På apotek finns receptfria läkemedel som du kan använda vid en ögoninflammation hos barn, till exempel rengöringsservetter, ögondroppar och salva. Där finns även läkemedel som förebygger och lindrar allergiska besvär.

Vid kraftig ögoninflammation med mycket sekret eller var bör yngre barn stanna hemma från skola, förskola eller dagis. Det beror på att barn ofta har nära, fysisk kontakt – inflammationen sprids lätt om barnet kliar sig i ögat sedan rör vid olika saker.

Under en pågående ögoninflammation ska barn inte bada tillsammans med andra, varken i badkar eller simbassäng. Smittan kan spridas indirekt via vatten.

När bör jag söka vård?
----------------------

Sök vård om barnet har en ögoninflammation eller andra ögonbesvär som inte blivit bättre efter 1–2 veckor.

Sök alltid vård direkt om det är ett spädbarn som har ögoninflammation.

Sök vård akut om ditt barn är röd runt eller under ögat in mot ögonvrån. Det gäller även om barnet plötsligt får svullna ögon.

Sök vård akut om ditt barn utöver ögoninflammation eller andra ögonbesvär även har feber och smärta, synbortfall, synpåverkan eller har ljuskänsliga ögon. Om ögonbesvären har uppstått efter en skada eller ett slag mot ögat ska du också söka vård akut.

Så kan Kry hjälpa till
----------------------

Du kan vända dig till oss på Kry för att få råd och hjälp om ditt barn har ögoninflammation. Vi gör en individuell bedömning baserad på barnets symptom och det som framkommer under vårdmötet. Barnet kan därefter bli ordinerad behandling alternativt hänvisad eller remitterad till vidare vård.

Tänk på att barnet behöver närvara under vårdmötet. För att kunna boka ett barnmöte måste du vara vårdnadshavare till barnet.