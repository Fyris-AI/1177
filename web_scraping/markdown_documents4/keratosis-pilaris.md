Keratosis pilaris är utslag på kroppen som liknar små knottror eller upphöjda prickar i huden. Besvären brukar kallas för kycklinghud i dagligt tal. Orsaken till knottrig hud är en överproduktion av keratin – ett mjukgörande ämne som finns naturligt i huden, håret och naglarna.

Keratosis pilaris är helt ofarligt och mycket vanligt hos både barn och vuxna. Mer än hälften av alla tonåringar har små knottror i huden och bland vuxna handlar det om ungefär 40 procent. Besvären kan bli tydligare under och efter puberteten. Knottrorna försvinner ibland av sig själva eller blir mindre framträdande med åren, men hos många är keratosis pilaris en långvarig hudåkomma.

Symptom vid keratosis pilaris
-----------------------------

Keratosis pilaris är millimeterstora upphöjningar eller knottror på huden som kan kännas som sandpapper. De liknar små utslag och är antingen hudfärgade, bruna eller lite rodnande. Vissa har ett tiotal knottror, andra kan få flera hundra. Keratosis pilaris sitter ofta på benen och överarmarna, men du kan även få knottrig hud i ditt ansikte, till exempel på kinderna eller pannan. Kanske har du även knottror på din rygg, bröstkorg eller på skinkorna.

**Vanliga symptom vid keratosis pilaris:**

*   små knottror eller plitor på huden
    
*   ibland klåda
    
*   inflammerade knottror kan orsaka röd, varm och öm hud.
    

Vid keratosis pilaris är det relativt vanligt att även ha torr hud eller atopiskt eksem.

### Andra tänkbara förklaringar

Det finns flera hudreaktioner som kan likna keratosis pilaris. [Perioral dermatit](https://www.kry.se/fakta/perioral-dermatit/ "perioral-dermatit") är en inflammation som oftast ger små utslag runt munnen, men ibland även vid näsan och ögonen. Hårsäcksinflammation kan uppstå om du till exempel skadar huden vid rakning. Då får du små, röda utslag som kan orsaka klåda. Milier är små knottror i huden som består av talg som kan likna keratosis pilaris – hos en bebis brukar milier kallas för hormonprickar eller babyfinnar. I vissa fall kan även [akne](https://www.kry.se/fakta/akne/ "akne") påminna om keratosis pilaris.

Orsaker till keratosis pilaris
------------------------------

Keratosis pilaris orsakas av en överproduktion av keratin som klumpar ihop sig under huden och bildar hårda, små knottror som ibland täpper igen hårsäckarnas utförsgångar. Ansamlingen av keratin kan ibland göra att hårstrån fastnar under huden och orsakar inflammation.

Keratosis pilaris har kopplingar till bland annat ärftlighet, torr hud och atopiskt eksem, men det finns ingen tydlig orsak till besvären.

**Några faktorer som gör dig mer sårbar för keratosis pilaris:**

*   ärftlighet
    
*   atopiskt eksem
    
*   torr hud
    
*   [fetma](https://www.kry.se/fakta/overvikt-och-fetma/ "fetma").
    

Behandling
----------

Keratosis pilaris kräver som regel ingen behandling. Läkaren kan nästan alltid ställa diagnosen genom att titta och känna på huden. Besvären går som regel inte att bota, men det finns både receptfria och receptbelagda läkemedel som kan göra knottrorna mindre framträdande. De försvinner sällan helt och kan lätt komma tillbaka. De läkemedel som används brukar innehålla karbamid eller salicylsyra.

Om knottrorna har blivit infekterade kan du få lokal läkemedelsbehandling som lindrar inflammationen. Knottrig hud som uppstår tillsammans med atopiskt [eksem](https://www.kry.se/fakta/eksem/ "eksem") behandlas med mjukgörande salva och salva som innehåller kortison.

Om du tycker att hudknottrorna är kosmetiskt störande finns det olika metoder som kan göra utslagen mindre tydliga, exempelvis laser och kemisk peeling. Den här typen av behandlingar får du bekosta själv.

Vad kan jag göra själv?
-----------------------

Keratosis pilaris lindras med hjälp av mjukgörande och fuktighetsbevarande lotion eller kräm. Du kan även använda mild peeling, men var noga med att inte skrubba för hårt eftersom det kan orsaka irritation i huden. Att klia eller riva på knottrorna kan orsaka infektion.

På apotek finns receptfria, mjukgörande hudprodukter – fråga gärna apotekspersonalen om vilka produkter som passar dig.

**Så här kan du lindra besvär med keratosis pilaris:**

*   **håll huden mjuk** – smörj in med fuktighetsbevarande och mjukgörande hudlotion
    
*   **välj mild hudrengöring** – parfym och uttorkande produkter kan förvärra besvären
    
*   **använd mild peeling** – men var noga med att inte skrubba för hårt
    
*   **torka huden försiktigt** – ”klappa” den torr med handduk istället för att gnida mot huden
    
*   **kläm och klia inte på knottrorna** – det kan orsaka irritation och inflammation.
    

När bör jag söka vård?
----------------------

Boka en tid hos oss om du behöver hjälp att bedöma dina utslag, eller om utslagen blir irriterade och inflammerade trots egen behandling. Vi gör alltid en individuell bedömning baserat på dina symptom och det du berättar.

Så bokar du tid på Kry
----------------------

**1\. Boka ett möte  
**Starta din bokning genom att logga in med BankID. Berätta vad du eller ditt barn behöver hjälp med och välj en tid som passar.

**2\. Få hjälpen du behöver**  
Vi kan behandla många symptom via ett videomöte i appen. Du får snabbt en tid på någon av våra vårdcentraler vid behov.

**3\. Vad händer sen?**  
Återbesök erbjuds och bokas när det finns behov av uppföljning. Vi förnyar recept på läkemedel, utfärdar intyg eller remitterar dig till vidare vård om du behöver.