Symptom på förstoppning
-----------------------

När du är förstoppad har avföringen fått en för hård konsistens i mag-tarmkanalen. Då kan det göra ont och bli svårt att bajsa. Vid förstoppning kan det ibland uppstå sprickor eller [hemorrojder](https://www.kry.se/fakta/hemorrojder/ "hemorrojder") i området kring ändtarmen eftersom du kan behöva krysta ut hårt eller stort tarminnehåll.

**Vanliga symptom utöver hård avföring:**

*   [magsmärtor](https://www.kry.se/fakta/ont-i-magen/ "magsmartor") och spänd mage
    
*   smärta när du bajsar
    
*   svårigheter att tömma tarmen helt
    
*   flera dagars uppehåll mellan varje tarmtömning
    
*   Illamående
    
*   minskad aptit.
    

Om förstoppning är tecken på något annat besvär kan du även ha andra symptom. Det gäller till exempel vid [IBS](https://www.kry.se/fakta/ibs/ "ibs") eller allvarliga sjukdomar.

Orsaker till förstoppning
-------------------------

Förstoppning eller så kallad obstipation brukar uppstå när det tar för lång tid för mat och dryck att passera genom tjocktarmen. Då hinner tarmen suga upp för mycket vatten så att innehållet blir hårt och torrt när det når ändtarmen. Förstoppning kan även påverkas av andra faktorer.

**Vanliga orsaker till förstoppning:**

*   **för lite vätska** – tarminnehållet behöver vätska för att inte bli för hårt
    
*   **obalanserad kost** – om du äter för lite fibrer kan du bli hård i magen
    
*   **för lite fysisk aktivitet** – att sitta stilla mycket kan bidra till förstoppning
    
*   **stress** – magen är känslig och kan reagera på exempelvis stress
    
*   **IBS** – känslig tarm kan både orsaka [diarré](https://www.kry.se/fakta/diarre/ "diarre") och förstoppning
    
*   **andra sjukdomar** – till exempel [diabetes](https://www.kry.se/fakta/diabetes/ "diabetes") eller rubbningar i ämnesomsättningen
    
*   **läkemedel** – exempelvis järntabletter och stark smärtlindring
    
*   **hormonförändringar** – i samband med [graviditet](https://www.kry.se/fakta/graviditet/ "graviditet") och menstruation.
    

Vid långvarig förstoppning kan det ibland samlas en stor klump avföring som blockerar ändtarmsöppningen. Den hårda avföringen tänjer ut musklerna och försvårar såväl tarmtömning som hjärnans förmåga att avgöra när du behöver gå på toaletten. Det kallas för fekalom. Diarré kan ibland vara ett tecken på fekalom eftersom lös avföring är det enda som kan komma förbi fekalomet.

Utredning och behandling vid förstoppning
-----------------------------------------

Förstoppning går ofta över utan behandling – besvären försvinner i de flesta fall efter några dagar. För att tarminnehållet ska bli mjukare kan du behöva ett större intag av vätska och lägga till mer fiberrik kost. Även receptfria läkemedel kan hjälpa magen att komma i balans.

Vid svåra besvär som inte är övergående kan bland annat avföringsprov och blodprov ge viktig information för att kunna ställa en diagnos och ge rätt behandling. Ibland finns det anledning att undersöka exempelvis ändtarmen närmare genom så kallad skopi för att avgöra om förstoppningen kan vara ett symptom på exempelvis en tarmsjukdom.

Fekalom kräver särskild behandling med laxerande läkemedel. Ofta behöver du långvarig behandling för att tarmen ska återfå sin normala funktion. Fekalom kan drabba både barn och vuxna.

Om besvären uppstår tillsammans med andra symptom måste hela sjukdomsbilden vägas in för att avgöra vilken behandling som krävs.

Vad kan jag göra själv?
-----------------------

Du kan ofta både förebygga och behandla förstoppning genom att dricka mer vatten och äta fiberrika produkter som fullkornsbröd, frukt och grönsaker. Fibrer binder vatten och ser till att tarminnehållet blir mjukare. Kan du inte bajsa har katrinplommon och fikon en särskilt lösande effekt. Försök att gå på toaletten regelbundet och tänk på att motion hjälper tarmarna att arbeta.

Om det inte hjälper med laxerande mat finns receptfria läkemedel på apotek som gör avföringen mjukare. Där hittar du också mjukgörande och smärtstillande salvor som lindrar om du har ont kring analöppningen.

När bör jag söka vård?
----------------------

Sök vård om du eller ditt barn har svår eller återkommande förstoppning. Det gäller särskilt i kombination med kraftiga magsmärtor, [feber](https://www.kry.se/fakta/feber/ "feber") eller [illamående och kräkningar](https://www.kry.se/fakta/illamaende/ "illamaende-och-krakningar").

Sök vård om du har haft förändrade avföringsvanor i mer än två veckor, särskilt om du är över 50 år och inte har haft problem tidigare. Vid ofrivillig viktminskning eller ljus avföring bör du också söka vård.

Sök vård akut vid plötsliga magsmärtor, svart eller blodig avföring.

Så kan Kry hjälpa till
----------------------

Vid långvarig eller återkommande förstoppning krävs ofta ett fysiskt vårdmöte.

Du kan vända dig till oss på Kry för att få råd och hjälp vid förstoppning. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård. Vid ett digitalt vårdmöte kan vi enbart erbjuda rådgivning – för diagnos och behandling av långvarig eller återkommande förstoppning krävs ett fysiskt vårdmöte på någon av våra vårdcentraler.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.