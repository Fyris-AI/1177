Symptom vid gallsten
--------------------

Gallsten ger i de flesta fall inga symptom eftersom stenarna ofta är så små att de passerar obemärkt genom tarmen. Ibland kan det göra ont i samband med måltider och fet mat. Vid ett gallstensanfall har stenarna blivit så stora att de blockerar utloppet till tarmen. Då får du som regel akuta [magsmärtor](https://www.kry.se/fakta/ont-i-magen/ "magsmartor") som gör ont på höger sida av magen under revbenen. Du kan även få molande värk som strålar ut mot ryggen.

**Vanliga symptom vid gallsten:**

*   magsmärtor som ibland strålar ut mot ryggen
    
*   [illamående och kräkningar](https://www.kry.se/fakta/illamaende/ "illamaende-och-krakningar")
    
*   svettningar
    
*   uppblåsthet och [gaser i magen](https://www.kry.se/fakta/gaser-i-magen/ "gaser-i-magen")
    
*   [feber](https://www.kry.se/fakta/feber/ "feber").
    

Vissa gallstensanfall varar bara några minuter, andra pågår i flera timmar. En del får ett enda anfall, men många får flera attacker med stunder av mindre smärta däremellan. Ofta känns det bättre att vara i rörelse än att sitta stilla.

Om det gör ont när du trycker under höger revben kan gallblåsan vara inflammerad. Då kan du få feber och frossa. Det är ett allvarligare tillstånd som på sikt kan orsaka gulsot eller inflammation i bukspottskörteln.

### Andra tänkbara förklaringar

Smärta i höger sida av magen behöver inte bero på just gallsten. Ibland kan det vara svårt att själv avgöra om du har gallsten eller [njursten](https://www.kry.se/fakta/urologi/njursten/ "njursten"). [Gaser i magen](https://www.kry.se/fakta/fragor-och-svar/gaser-i-magen/ "gaser-i-magen") kan också ge liknande besvär.

Blindtarmen sitter precis som gallan på höger sida, men [blindtarmsinflammation](https://www.kry.se/fakta/mage-och-tarm/blindtarmsinflammation/ "blindtarmsinflammation")brukar kännetecknas av en så kallad smärtvandring från naveln till högra, nedre delen av magen.

Orsaker till gallsten
---------------------

Kroppen producerar ungefär en halv till en liter gallvätska i levern varje dag. Den färdiga gallan lagras sedan i gallblåsan i väntan på fet mat. Gallblåsan släpper successivt ut gallan, via gallgångarna, i tolvfingertarmen. På så sätt bryts maten ner, så att tarmen kan ta hand om den.

Gallstenssjukdom beror på en obalans som gör att kristaller uppstår i gallblåsan. Om kristallerna klumpar ihop sig bildas små stenar, ofta bara några millimeter stora, som brukar försvinna ut med avföringen. Ibland kan en gallsten bli för stor för att följa med gallvätskan ut i tarmen. Då blockerar den utloppet så att trycket i gallblåsan ökar och orsakar ett gallstensanfall.

En  orsak till gallsten kan vara [höga blodfetter](https://www.kry.se/fakta/hjart-och-karlsjukdomar/hoga-blodfetter/ "hoga-blodfetter"). Men även personer med normal kolesterolnivå, som inte producerar tillräcklig mängd gallvätska, kan få problem med gallan. Risken att drabbas av gallsten ökar med åldern och är allra vanligast bland kvinnor.

Behandling av gallsten
----------------------

Gallstenar som inte ger besvär behandlas inte – får du problem är det däremot viktigt att söka vård. Fysisk undersökning, provtagning och ultraljudsundersökning kan fastställa om smärtorna i magen beror på gallsten eller gallvägsbesvär. Har du svåra smärtor finns smärtstillande läkemedel. Vid återkommande gallstensanfall eller gallblåseinflammation kan det krävas en operation där gallblåsan tas bort.

Vad kan jag göra själv?
-----------------------

Om du har haft gallbesvär tidigare och känner igen symptomen kan du använda receptfria läkemedel som är smärtstillande och kramplösande.

**För att förebygga besvär kan det vara bra att undvika:**

*   fet och rökt mat
    
*   ägg
    
*   syrlig frukt
    
*   kraftiga måltider sent på kvällen
    
*   smärtstillande läkemedel med kodein.
    

Vid [övervikt och fetma](https://www.kry.se/fakta/overvikt-och-fetma/ "overvikt-och-fetma") kan det vara bra att försöka gå ner i vikt.

När bör jag söka vård?
----------------------

Sök vård om du får akuta magsmärtor. Det gäller även tecken på gulsot – mörk urin, gråvit avföring och gulaktiga ögonvitor.

Uppsök en akutmottagning om du upplever en plötslig och intensiv smärta i höger sida av magen.

Så kan Kry hjälpa till
----------------------

Gallstensbesvär kräver en fysisk undersökning.

Vid återkommande gallstensbesvär, som inte är akuta, kan vi på Kry erbjuda rådgivning. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.