Symptom vid körtelfeber
-----------------------

Det är främst barn och tonåringar som får körtelfeber, men symptomen skiljer sig åt. Barn får sällan några tydliga symptom, men ibland kan sjukdomen likna en [förkylning](https://www.kry.se/fakta/forkylning/ "forkylning"). Tonåringar brukar bli sjukare med besvär som påminner om en svår [halsfluss](https://www.kry.se/fakta/halsfluss/ "halsfluss"). Ibland kan även vuxna drabbas. Det är vanligt att känna sig trött en lång tid efter tillfrisknandet.

Vanliga symptom hos tonåringar och vuxna:

*   hög [feber](https://www.kry.se/fakta/feber/ "feber")
    
*   [huvudvärk](https://www.kry.se/fakta/huvudvark/ "huvudvark")
    
*   [halsont](https://www.kry.se/fakta/ont-i-halsen/ "halsont")
    
*   svullna halsmandlar och svårighet att svälja
    
*   svullna körtlar på halsen, i armhålorna och ljumskarna
    
*   svullnad runt ögonen
    
*   [trötthet](https://www.kry.se/fakta/trotthet/ "trotthet").
    

Levern och mjälten brukar bli tillfälligt förstorade i samband med körtelfeber och kan orsaka [magsmärtor](https://www.kry.se/fakta/ont-i-magen/ "magsmartor"), [illamående och kräkningar](https://www.kry.se/fakta/illamaende/ "illamaende-och-krakningar"). Leverpåverkan kan ibland även ge gula ögonvitor.

Orsaker till körtelfeber
------------------------

Körtelfeber orsakas av ett herpesvirus som heter Epstein-Barr. Viruset smittar via saliv och drabbar främst barn och tonåringar.

Det tar ungefär 4–10 veckor från det att du smittats tills du blir sjuk. Du kan själv sedan smitta andra personer i din omgivning under några veckor. Om du en gång har smittats av körtelfeber blir du immun och kan inte drabbas igen.

Behandling
----------

För att konstatera körtelfeber krävs ofta provtagning. Det finns ingen behandling, men symptomen kan lindras med smärtlindrande och febernedsättande läkemedel.

Vid komplikationer i luftvägarna, låga blodvärden eller kraftig förstoring av levern eller mjälten kan du behöva sjukhusvård och behandlas med läkemedel.

Vad du själv kan göra
---------------------

När du har körtelfeber är det viktigt att du får i dig vätska, även om det gör ont att svälja. För att lindra smärtan kan du använda receptfria, smärtstillande och febernedsättande läkemedel som finns på apotek.

Undvik fysisk aktivitet den närmaste månaden eftersom körtelfeber orsakar förstorad mjälte och lever. Kroppen behöver tid för återhämtning. Om du har tagit leverprover som visat förhöjda värden ska du vänta med idrott tills dina värden är tillbaka på normal nivå.

### Viktigt att veta om Reyes syndrom

Tänk på att barn och ungdomar under 18 år inte ska använda läkemedel med acetylsalicylsyra utan läkares rekommendation. Det beror på att det finns risk att drabbas av så kallat Reyes syndrom – ett allvarligt men ovanligt tillstånd som drabbar barn och tonåringar som under en virusinfektion med feber behandlats med acetylsalicylsyra. En kort tid efter det att de blivit friska får de inflammatorisk påverkan på hjärnan och levern. Det ger symptom som medvetandepåverkan, kramper, magsmärtor och kräkningar samt medvetslöshet. Ibland har Reyes syndrom dödlig utgång.

Då bör du söka vård
-------------------

Sök vård om du har hög feber och ont i halsen i mer än två dygn, utan tecken på förkylning eller influensa.

Sök vård akut om du har du svårt att andas eller stora problem att dricka och svälja. Om du vet att du har körtelfeber och plötsligt får kraftiga magsmärtor ska du uppsöka en akutmottagning.

Så kan Kry hjälpa till
----------------------

Du kan vända dig till oss på Kry för att få hjälp vid körtelfeber. En sjuksköterska eller en läkare gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård. Körtelfeber kräver en fysisk vårdkontakt.

Tänk på att om det är ditt barn som har besvär så behöver barnet närvara under vårdmötet.