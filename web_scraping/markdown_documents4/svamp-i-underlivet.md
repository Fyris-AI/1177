Allmänt om svamp i underlivet
-----------------------------

Svamp i underlivet kan drabba både kvinnor och män, men det är betydligt ovanligare att få svamp på penis. Tre av fyra kvinnor i fertil ålder får svamp i slidan. Det är även vanligt i samband med östrogenbehandling, under eller efter [klimakteriet](https://www.kry.se/fakta/gynekologi/klimakteriet/ "klimakteriet").

Svamp i underlivet är ovanligt hos män, äldre kvinnor och barn. När infektionen ändå uppstår kan den till exempel ha kopplingar till antibiotikabehandling eller olika sjukdomstillstånd.

Symptom vid svamp i underlivet
------------------------------

Klåda, sveda och flytningar är vanliga tecken på svamp i underlivet. Som kvinna brukar du få mer uttalade besvär än om du är man. Svamp gör slidans slemhinnor sköra och det kan uppstå små sprickor eller sår – under infektionen kan det göra ont att kissa eller ha samlag.

**Vanliga symptom vid svamp i och kring slidan:**

*   klåda, sveda och rodnad i slidan, som regel kring slidöppningen och på blygdläpparna
    
*   vita, gryniga flytningar
    
*   svullna och ömma blygdläppar
    
*   små sprickor i underlivet mellan de inre och yttre blygdläpparna
    
*   sprickor i huden mellan slidan och ändtarmsöppningen
    
*   sveda när du kissar
    

**Vanliga symptom på penis vid svamp:**

*   rodnad och torrhet på ollonet, förhuden och penisskaftet
    
*   rodnad och torrhet på pungen och i ljumskarna
    
*   vit hinna på eller runt ollonet, under förhuden eller på penisskaftet.
    

### Andra tänkbara förklaringar

Östrogenbrist i samband med exempelvis klimakteriet eller amning kan leda till torra slemhinnor med sveda och klåda i underlivet. Det kallas för [atrofisk vaginit](https://www.kry.se/fakta/gynekologi/torra-slemhinnor/ "atrofisk-vaginit"). [Bakteriell vaginos](https://www.kry.se/fakta/gynekologi/bakteriell-vaginos/ "bakteriell-vaginos") är en obalans i slidan som också kan göra att det kliar i underlivet, men då är det typiskt att även ha illaluktande flytningar. Bakteriell vaginos och svamp i underlivet kan förekomma samtidigt.

Svamp i underlivet hos både män och kvinnor kan ibland likna symptom vid sexuellt överförbara sjukdomar. Om det svider och kliar i underlivet kan det röra sig om exempelvis [klamydia](https://www.kry.se/fakta/konssjukdomar/klamydia/ "klamydia"), gonorré, [herpes](https://www.kry.se/fakta/konssjukdomar/herpes-i-underlivet/ "herpes") och mykoplasma.

En [urinvägsinfektion](https://www.kry.se/fakta/infektioner/urinvagsinfektion/ "urinvagsinfektion") brukar kännetecknas av att du behöver kissa oftare än vanligt och att det svider när du kissar. Om du är man och upplever sveda eller smärta när du kissar kan det även bero på infektioner i sädesledare eller prostata.

I mer ovanliga fall kan kraftig klåda med vit, pärlemorskimrande hud på blygdläpparna vara tecken på kroniska besvär som behöver utredas. Besvären kan även drabba män – då uppstår klådan och hudförändringen på ollonet.

Orsaker till svamp i underlivet
-------------------------------

Svampinfektioner orsakas av en jästsvamp, ofta så kallad candida albicans. Den finns naturligt i tarmen och även i mindre mängder på andra delar av kroppen. Om svampen förökar sig kan det leda till en svampinfektion i exempelvis underlivet. Vissa personer har lättare att få besvär med candida i underlivet än andra och det verkar finnas en ärftlig faktor.

Svampen får lättare fäste om slemhinnan är skör, skadad eller om bakteriefloran i slidan eller på penis har förändrats. Antibiotikabehandling en vanlig orsak, men även förhöjda blodsockervärden vid diabetes. Hormonbalansen kan också påverka svampens tillväxt – det är till exempel vanligare att få svamp dagarna innan du får mens och om du äter p-piller.

**Utlösande faktorer som kan orsaka svamp:**

*   **hormonförändringar** – [graviditet](https://www.kry.se/fakta/fertilitet-och-graviditet/graviditet/ "graviditet"), menstruationscykeln och [preventivmedel med hormoner](https://www.kry.se/fakta/preventivmedel-med-hormoner/ "preventivmedel-med-hormoner") som till exempel [p-piller](https://www.kry.se/fakta/fertilitet-och-graviditet/p-piller/ "p-piller") och spiral kan göra att svampen förökar sig
    
*   **antibiotikabehandling** – kan rubba bakteriebalansen i slidan
    
*   **nedsatt immunförsvar** – till exempel vid sjukdom eller [stress](https://www.kry.se/fakta/psykiatri-och-psykologi/stress/ "stress")
    
*   **förhöjda blodsockervärden** – exempelvis i samband med [diabetes](https://www.kry.se/fakta/hormonella-sjukdomar/diabetes/ "diabetes")
    
*   **förhudsbesvär hos män** – förhudsinfektion och [förhudsförträngning](https://www.kry.se/fakta/urologi/forhudsfortrangning/ "forhudsfortrangning") gör att svampen har särskilt lätt att föröka sig
    
*   **friktion mot underlivet** – svamp i underlivet kan ibland uppstå efter exempelvis cykling, ridning och penetrerande sex eller samlag.
    

Det fanns tidigare en uppfattning om att socker och jäst i kosten orsakar svamp, men det finns inga vetenskapliga bevis. Du kan inte få svamp genom munsex och det är ovanligt att en svampinfektion överförs till någon annan från penis eller slidan.

Utredning och behandling vid svamp i underlivet
-----------------------------------------------

Om du är osäker på om det är just svamp som orsakar klåda och sveda i ditt underliv kan du behöva undersökas av läkare som kan ställa rätt diagnos och utesluta andra besvär. Ibland krävs en mikroskopisk undersökning eller en odling av underlivssekret. Du kan även behöva kontrollera blodsockret eftersom svamp i vissa fall kan vara ett första tecken på diabetes.

En svampinfektion kan gå över av sig själv, men du kan också behöva behandling mot svamp i underlivet med hjälp av receptfria läkemedel, exempelvis vagitorier eller salva. Om du är gravid ska du däremot rådgöra med läkare eller barnmorska innan du använder receptfri behandling. Om receptfria läkemedel inte hjälper eller om du får svampinfektion flera gånger kan du behöva receptbelagd behandling.

Ibland kan svampinfektioner utlösas av p-piller eller andra hormonella preventivmedel – då kan du behöva välja andra [preventivmedel och preventivmetoder](https://www.kry.se/fakta/fertilitet-och-graviditet/preventivmedel-och-preventivmetoder/ "preventivmedel-och-preventivmetoder"). Prata med en läkare eller barnmorska om du tror att det finns ett samband.

Vad kan jag göra själv?
-----------------------

Svamp i underlivet kan försvinna av sig själv efter några dagar, utan behandling. Det gäller särskilt om du är man och har svamp på penis. Har du svamp i slidan som inte går över kan du behandla med receptfria läkemedel som finns på apotek.

Behandla bara med läkemedel mot svamp i underlivet om du är säker på att du har just svamp. Du bör inte göra en behandling hemma oftare än två gånger under en sexmånadersperiod. Det är viktigt att inte använda läkemedel i onödan eftersom de kan vara uttorkande och göra att slemhinnan i slidan blir skör och känslig – då blir du mer sårbar för återkommande svampinfektioner och andra underlivsbesvär.

Om du har svamp i underlivet när du är gravid bör du rådgöra med en läkare eller barnmorska innan du använder behandling med receptfria läkemedel. Om du är i [klimakteriet](https://www.kry.se/fakta/gynekologi/klimakteriet/ "klimakteriet") och har sköra slemhinnor kan du behöva extra tillskott av östrogen för att minska risken för underlivsbesvär – prata med din vårdcentral eller din gynekolog.

Svamp kan i vissa fall smitta i samband med sex. Svampinfektioner ökar dessutom risken för sexuellt överförbara sjukdomar eftersom små sprickor i en torr slemhinna gör det lättare att föra vidare en eventuell smitta. Därför bör du inte ha penetrerande sex när du har en svampinfektion. Vid svamp kan det även göra ont att ha samlag, eftersom svamp gör din slemhinna torr och skör. Ibland finns det risk smärtan sätter sig som ett minne i kroppen och då kan du få återkommande smärta vid vaginala samlag i framtiden – det är ett smärtsyndrom som kallas [vestibulit](https://www.kry.se/fakta/gynekologi/vestibulit/ "vestibulit").

**Så här kan du lindra en svampinfektion i slidan:**

*   **undvik tvål** – använd bara vatten när du ska tvätta underlivet
    
*   **använd inte vatten i onödan** – vatten är uttorkande, så stryk gärna lite barnolja över slidväggen innan du duschar
    
*   **tillför extra fukt i slidan** – barnolja eller exempelvis vaselin kan lindra smärtan
    
*   **avstå från penetrerande sex** – slemhinnan är skör under infektionen och då kan det göra ont att föra upp något i slidan.
    

Män som har svampinfektion kan lindra besvären genom att hålla penis och förhuden ren och torr – tvätta bara med ljummet vatten.

När bör jag söka vård?
----------------------

Om du besväras av klåda eller sveda och inte är säker på att det är just svamp som har orsakat en infektion i underlivet bör du söka vård för att utesluta andra besvär.

Sök vård om du har en svampinfektion i underlivet som inte går över, trots att du använt receptfria läkemedel. Det gäller även om du får svamp i underlivet ofta, det vill säga fler än två gånger under en sexmånadersperiod.

Sök vård akut om du har underlivsbesvär i kombination med feber, kraftiga blödningar eller magsmärtor.

Så kan Kry hjälpa till
----------------------

Du kan vända dig till oss på Kry för att få råd och hjälp vid svamp i underlivet. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

I vår digitala tjänst kan du få träffa en barnmorska som vid behov beställer ett hemtest.