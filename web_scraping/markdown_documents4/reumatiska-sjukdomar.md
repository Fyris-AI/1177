Symptom vid reumatiska sjukdomar
--------------------------------

Det finns många reumatiska sjukdomar. Symptomen kan variera, men det är vanligt att få ledvärk och bli stel i lederna. Det leder ofta till minskad rörelseförmåga.

**Vanliga symptom vid reumatiska sjukdomar**:

*   inflammation i en eller flera leder med rodnad, svullnad och värme
    
*   minskad rörelseförmåga
    
*   smärta i leder
    
*   [feber](https://www.kry.se/fakta/feber/ "feber") i perioder
    
*   trötthet
    
*   minskad aptit.
    

Vissa reumatiska sjukdomar kan orsaka samsjuklighet. Det innebär att andra organ också kan drabbas och bli inflammerade, till exempel hud och ögon.

Orsaker till reumatiska sjukdomar
---------------------------------

De flesta reumatiska sjukdomar är inflammatoriska, men inte alla. Vissa sjukdomar är autoimmuna – det innebär att immunförsvaret angriper den egna vävnaden.

Reumatiska sjukdomar kan antingen drabba specifika områden eller angripa hela kroppen.

**Exempel på olika reumatiska sjukdomar:**

*   **Artros**  
    [Artros](https://www.kry.se/fakta/artros/ "artros") sätter sig i lederna och kan drabba flera rörelseorgan i kroppen. Det är vanligast att få artros i fingrarna, höfterna, knäna eller ryggen. Du får ont och det kan bli svårt att röra sig.
    
*   **Gikt**  
    [Gikt](https://www.kry.se/fakta/gikt/ "gikt") innebär att du har en inflammation i en led, ofta i stortån. En giktattack kommer vanligen på natten och du kan vakna av att det gör väldigt ont i tån. Är stortån också röd och svullen kan du ha gikt.
    
*   **Ledgångsreumatism/reumatoid artrit**  
    [Ledgångsreumatism](https://www.kry.se/fakta/reumatism/ "ledgangsreumatism") RA börjar ofta i små leder i till exempel fingrarna och fötterna. Lederna gör ont, är stela och kan vara svullna. Stelheten är värst på morgonen och smärtan blir värre när du använder leden.
    
*   **Barnreumatism**  
    Barnreumatism är ett samlingsnamn för olika sjukdomar som bland annat orsakar inflammation i en eller flera leder. Lederna gör ont, blir stela och kan svullna.
    
*   **Psoriasisartrit**  
    Psoriasisartrit orsakar problem med lederna, exempelvis i anklarna, fingrarna, handlederna, nedre delen av ryggen och tårna. Lederna svullnar och värker. Den här typen av reumatism drabbar främst personer som har [psoriasis](https://www.kry.se/fakta/psoriasis/ "psoriasis") i huden.
    
*   **Ankyloserande spondylit/Bechterews sjukdom**  
    Ankyloserande spondylit kan börja som en diffus värk i nedre delen av ryggen och sätesmuskulaturen. Du blir stel och får kronisk värk, vilket kan leda till sämre rörlighet.
    

Vad du själv kan göra
---------------------

Vid reumatism är det viktigt att du följer de instruktioner du får av din läkare och att att du tar dina läkemedel som du ska för att må bra. Motion efter förmåga är också en viktig del av behandlingen för att motverka stelhet och underlätta ett rörligt liv med god livskvalitet.

Behandling
----------

Det går inte att bota reumatiska sjukdomar, men det finns flera sätt att lindra symptomen.  
Behandlingen anpassas efter just dina besvär, ofta genom en kombination av läkemedel och fysioterapi. I vissa fall kan det vara aktuellt med kirurgiska ingrepp.

Då bör du söka vård
-------------------

Sök vård om du eller ditt barn har problem med stela eller smärtande leder.

Sök vård akut om du plötsligt upplever värme, svullnad och rodnad i en led i kombination med allmän sjukdomskänsla, feber eller frossa.

Så kan Kry hjälpa till
----------------------

Du kan vända dig till oss på Kry för att få hjälp vid misstanke om reumatiska sjukdomar. En sjuksköterska eller läkare gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård. Reumatiska besvär kräver oftast en fysisk undersökning.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.