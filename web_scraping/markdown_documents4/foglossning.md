Vad är foglossning?
-------------------

Att vara gravid förändrar kroppen på många olika sätt. Hormonförändringarna påverkar dig både psykiskt och fysiskt under din [graviditet](https://www.kry.se/fakta/graviditet/ "graviditet") – det bildas till exempel mer blod, fett och vätska. Lederna och skelettet blir rörligare när kroppen förbereder sig för förlossning. När bäckenet vidgas kan det leda till foglossning eller bäckensmärta. Då kan du få ont i själva bäckenet, nedre delen av ryggen och ibland även i benen.

Värken uppstår ofta i mitten eller slutet av graviditeten, men vissa får foglossning tidigt. Smärtan kan variera stort från person till person – vissa upplever knappt några besvär alls medan andra har så ont att de måste använda kryckor. Svår foglossning kan göra det svårare att orka med vardagen både fysiskt och psykiskt under en period.

Smärtan brukar minska gradvis efter förlossningen och försvinna helt efter ett par veckor, men ibland kan värken finnas kvar under en längre tid.

Symptom vid foglossning
-----------------------

Foglossning kan kännas som en molande, ilande eller huggande värk. Smärtan kommer från bäckenet och blygdbenet, men foglossning kan även göra ont i ryggen och runt svanskotan. Vid foglossning kan du dessutom få ont i exempelvis en ljumske, ena eller båda skinkorna, höfterna eller baksidan av låren.

Smärtan brukar förvärras i samband med belastning och kan göra det svårare att sitta, gå och stå. Därför är det vanligt att vilja gå försiktigt eller få en haltande gång. Det kan göra ont när du ska lyfta något, böja dig ner, vrida kroppen eller gå i trappor. Smärtan vid foglossning är ofta lindrig på morgonen för att bli värre under dagen när du har varit aktiv eller belastat ryggen och bäckenet. Om du har värk i höft och ben på natten kan det orsaka trötthet och värk under dagen.

**Vanliga symptom vid foglossning:**

*   smärta i bäckenet, blygdbenet och nedre delen av ryggen
    
*   smärta i höfterna, ljumskarna, skinkorna och baksidan av låren
    
*   problem att gå, stå och sitta
    
*   trötthet och nedstämdhet på grund av smärtan.
    

### Andra tänkbara förklaringar

Som gravid är det vanligt att uppleva ryggvärk, inte bara på grund av foglossning utan även till följd av exempelvis viktökning. Den växande magen tänjer dessutom ut magmusklerna och orsakar större belastning på ryggen. Ryggvärk under en graviditet kan även orsakas av exempelvis [ryggskott](https://www.kry.se/fakta/ryggskott/ "ryggskott"), [diskbråck](https://www.kry.se/fakta/diskbrack/ "diskbrack"), ischias eller [artros](https://www.kry.se/fakta/artros/ "artros") – särskilt om du har haft liknande besvär tidigare.

Den växande livmodern trycker på urinvägarna. Det kan i förlängningen orsaka besvär med njurbäckenet och ibland leda till [urinvägsinfektion](https://www.kry.se/fakta/urinvagsinfektion/ "urinvagsinfektion") eller [njurbäckeninflammation](https://www.kry.se/fakta/njurbackeninflammation/ "njurbackeninflammation"). Då kan ryggont vara ett av flera symptom. Hormonförändringar och trycket från livmodern kan även påverka kärlen och orsaka [åderbråck](https://www.kry.se/fakta/aderbrack/ "aderbrack") i nedre delen av magen och underlivet. Det kan leda till molande värk kring bäckenet, magen och ryggen. Kärlpåverkan kan i ovanliga fall orsaka så kallad bäckenventrombos som utöver ryggvärk även kännetecknas av smärta i benet.

Andra förändringar i kroppen under graviditeten, som påverkar leder och muskler, kan också leda till ryggvärk.

Orsaker till foglossning
------------------------

När du är gravid utsöndrar kroppen olika hormoner som bland annat gör att kroppens leder blir mer rörliga, främst i bäckenet. Lederna blir rörligare för att kroppen förbereder sig för förlossningen. Den ökade rörligheten kan i vissa fall orsaka smärta och göra bäckenet mer instabilt. Det kan bland annat leda till att ryggmusklerna och magmusklerna måste arbeta mer för att stödja bäckenet.

**Några faktorer som gör dig mer sårbar för foglossning:**

*   tidigare ryggbesvär
    
*   tidigare skada eller smärta i bäckenet
    
*   tidigare graviditeter
    
*   tungt, fysiskt arbete
    
*   [övervikt](https://www.kry.se/fakta/overvikt-och-fetma/ "overvikt") och högt [BMI](https://www.kry.se/fakta/bmi/ "bmi").
    

Utredning och behandling
------------------------

Foglossning är en av många naturliga följder av en graviditet. Besvären uppmärksammas ofta av en barnmorska i samband med regelbundna kontroller på mödravården, MVC. En sjukgymnast eller fysioterapeut kan visa hur olika muskelövningar och rörelser kan stödja bäckenet. Det finns även olika metoder och hjälpmedel som kan lindra värken, till exempel bäckenbälten eller så kallade tensapparater. Tens är ett vanligt hjälpmedel i samband med foglossning eftersom det på ett mekaniskt sätt kan stimulera nerverna att lindra smärtan, utan läkemedel. Fråga din barnmorska om vilka hjälpmedel som finns tillgängliga.

Om du har svåra besvär eller om det finns anledning att utesluta andra orsaker till värken kan du behöva göra en läkarundersökning och vidare utredning. Vid besvär med foglossning är det en läkare som tar ställning till eventuell receptbelagd smärtlindring eller sjukskrivning.

Vad kan jag göra själv?
-----------------------

Du kan som regel inte förebygga foglossning – alla gravida kan drabbas, oavsett om du är vältränad eller inte. Däremot kan du ge kroppen bättre förutsättningar att hantera foglossning genom träning och fysisk aktivitet innan du blir gravid, särskilt om du stärker musklerna i magen och ryggen.

Om du drabbas av bäckensmärta under din graviditet kan du lindra smärtan genom att vila, avlasta ryggen och försöka anpassa vardagen efter vad din kropp klarar av. Samtidigt är det viktigt med rörelse – fysisk aktivitet förbättrar blodcirkulationen och stärker musklerna kring extra rörliga leder. Du kan även göra muskelövningar som gör din kroppshållning rakare och särskilt stärker musklerna i magen och ryggen. Rådgör gärna med en sjukgymnast eller fysioterapeut.

**Så här kan du lindra smärtan vid foglossning:**

*   **var rädd om ryggen** – undvik tunga lyft och hårt fysiskt arbete, anpassa dina aktiviteter efter kroppens signaler och använd gärna stötdämpande skor
    
*   **rör på dig** – lättare fysisk aktivitet förbättrar blodcirkulationen och stärker kroppen, ibland kan vattengymnastik vara särskilt lämpligt under graviditeten
    
*   **byt ställning ofta** – du kan minska belastningen på ryggen och bäckenet genom att byta ställning ofta, försök att inte sitta för länge i samma position
    
*   **träna musklerna i ryggen och magen** – muskelövningar ger stöd och avlastning i bäckenet
    
*   **försök att hålla ryggen rak** – tänk på din kroppshållning när du böjer dig och sitter eller ligger i olika ställningar, försök även att belasta båda benen lika mycket och att alltid stå på hela foten
    
*   **naturlig smärtlindring** – värme, massage och akupunktur kan lindra värken, även andningsövningar och avslappningsövningar kan hjälpa dig att hantera muskelspänningar och annan typ av värk
    
*   **hjälpmedel som lindrar smärtan** – ett bäckenbälte eller foglossningsbälte kan lindra ryggsmärta och bäckensmärta, lägg gärna en kudde mellan knäna när du sover eller bakom svanken när du sitter – rådgör med din barnmorska på MVC angående fler hjälpmedel.
    

När bör jag söka vård?
----------------------

Kontakta sjukvården eller vänd dig direkt till mödravårdscentralen om du är gravid och har ryggvärk, bäckensmärtor eller har ont i kroppen på ett sätt som gör det svårt att hantera vardagen. Det gäller även om du fortfarande har ont i nedre delen av ryggen ungefär tre månader efter förlossningen.

Sök vård om smärtan är svår att hantera, plötsligt förvärras eller om du upplever andra besvär i exempelvis urinvägarna.

Sök vård akut om du utöver smärta i ryggen eller bäckenet även har feber, får en blödning från underlivet eller upplever minskade fosterrörelser.

Så kan Kry hjälpa till
----------------------

Foglossning kräver ofta en fysisk undersökning – vänd dig i första hand till [BMM](https://www.kry.se/barnmorskemottagningar/ "bmm"). Du kan även vända dig till oss på Kry för att få råd och hjälp vid foglossning. En sjuksköterska eller läkare gör en individuell bedömning baserat på dina symptom och det som framkommer under vårdmötet. Du kan också bli remitterad till vidare vård.