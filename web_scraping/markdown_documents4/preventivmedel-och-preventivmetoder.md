Fakta om preventivmedel
-----------------------

Preventivmedel och preventivmetoder används för att undvika oönskad graviditet. Vissa metoder är säkrare än andra – några har större biverkningar, andra påverkar dig varken fysiskt eller psykiskt. Vilken metod som passar just dig beror på din livsstil och din hälsa. Kom ihåg att det bara är kondom och femidom som även skyddar mot könssjukdomar som exempelvis [klamydia](https://www.kry.se/fakta/klamydia/ "klamydia").

Bortsett från kondom och manlig sterilisering handlar preventivmedel och preventivmetoder om kvinnokroppen, även om det pågår forskning och försök med nya preventivmedel för män.

Preventivmedel med hormoner
---------------------------

Det finns två olika typer av preventivmedel för kvinnor som innehåller syntetiska versioner av kvinnliga könshormoner. I syntetisk form kallas gulkroppshormon eller progesteron för gestagen och östrogen för estradiol. Gestagenmedel innehåller bara syntetiskt gulkroppshormon medan kombinerade medel innehåller versioner av både gulkroppshormon och östrogen. Båda metoderna påverkar den naturliga menscykeln och hindrar [graviditet](https://www.kry.se/fakta/graviditet/ "graviditet") genom att:

*   sekretet i livmoderhalsen blir tjockare och segare – då blir det svårare för spermierna att ta sig in i livmodern
    
*   stoppa ägglossning – så att ett ägg inte kan lossna och bli befruktat av spermier
    
*   tunna ut slemhinnan i livmodern – så att den inte kan ta emot ett befruktat ägg.
    

Preventivmedel med hormoner påverkar kroppen på olika sätt. Preventivmetoder som inkluderar hormoner kan ibland orsaka biverkningar som [akne](https://www.kry.se/fakta/akne/ "akne"), minskad sexlust eller nedstämdhet. Besvären brukar försvinna efter ett par månader, men vissa känner sig påverkade länge. Då kan det finnas anledning att prova andra metoder, med eller utan hormoner.

**Hormonella preventivmedel:**

*   [p-piller](https://www.kry.se/fakta/p-piller/ "p-piller") – tabletter med syntetiskt gulkroppshormon och östrogen, kallas även för kombinationspiller
    
*   **minipiller och mellanpiller** – tabletter med enbart syntetiskt gulkroppshormon
    
*   **p-ring** – syntetiskt gulkroppshormon och östrogen som du sätter in i slidan
    
*   **p-plåster** – syntetiskt gulkroppshormon och östrogen som du fäster på kroppen
    
*   **p-spruta** – syntetiskt gulkroppshormon som injiceras av vårdpersonal
    
*   **p-stav** – syntetiskt gulkroppshormon som sätts in av vårdpersonal under huden på armen
    
*   **hormonspiral** – syntetiskt gulkroppshormon som förs in i livmodern av vårdpersonal.
    

Om du väljer preventivmedel som innehåller hormoner är det viktigt att de används korrekt och konsekvent för att du ska vara skyddad. Om du glömmer bort att ta dina piller eller till exempel tappar ditt plåster behöver du som regel komplettera med ett annat preventivmedel i en vecka.

Preventivmetoder utan hormoner
------------------------------

[Preventivmetoder utan hormoner](https://www.kry.se/fakta/preventivmetoder-utan-hormoner/ "preventivmetoder-utan-hormoner") passar dig som inte vill eller inte mår bra av att använda hormoner. Hit hör sterilisering, barriärmetoder och hormonfria, [naturliga preventivmetoder](https://www.kry.se/fakta/naturliga-preventivmetoder/ "naturliga-preventivmetoder") som exempelvis avbrutet samlag. Kopparspiral är också ett hormonfritt preventivmedel.

Barriärmetoder är hormonfria preventivmedel som förhindrar graviditet genom att stoppa spermierna från att nå livmodern. Här ingår kondom och femidom som också skyddar mot könssjukdomar.

**Exempel på preventivmetoder och preventivmedel utan hormoner:**

*   **sterilisering** – en operation som kan utföras på både kvinnor och män
    
*   **kopparspiral** – sätts in i livmodern av vårdpersonal
    
*   **kondom** – barriärmetod där kondomen träs på penis före samlag så att sperman samlas där
    
*   **pessar** – barriärmetod där en gummikupa sätts in i slidan före samlag
    
*   **femidom** – barriärmetod där en sorts “stor kondom” sätts in i slidan före samlag
    
*   **avbrutet samlag** – penis dras ut ur slidan innan utlösning
    
*   **amning** – om barnet bara ammas, mensen inte är tillbaka och barnet är under sex månader
    
*   **säkra perioder** – kräver kunskap om ägglossningen och vilka dagar du inte kan bli gravid
    
*   **temperatur/sekretmetoden** – kroppstemperatur och slidans sekret kontrolleras varje dag för att veta när du kan ha samlag utan att bli gravid.
    

Akuta preventivmetoder
----------------------

Om du har haft samlag utan att vara skyddad på rätt sätt finns akuta preventivmedel. De kan förhindra graviditet i efterhand om till exempel kondomen har gått sönder eller du har glömt att använda ditt vanliga preventivmedel. Det finns två alternativ – kopparspiral eller akut-p-piller som även kallas dagen-efter-piller.

Akut-p-piller innehåller en hög dos syntetiskt gulkroppshormon. De bör tas så fort som möjligt men högst 3-5 dygn efter samlag beroende på fabrikat. Kopparspiralen måste sättas in senast fem dygn efter oskyddat samlag för att förhindra graviditet.

Vilka preventivmedel och metoder är säkrast?
--------------------------------------------

De flesta preventivmetoder och preventivmedel är effektiva om du själv med säkerhet vet hur de fungerar. Preventivmedel som spiral (både hormonspiral och kopparspiral), p-spruta och p-stav är några av de säkraste preventivmedel du kan välja eftersom de inte kan användas på fel sätt. Även p-piller och andra metoder ger ett bra skydd om de används på rätt sätt och vid rätt tidpunkt.

Vissa naturliga preventivmetoder, till exempel avbrutet samlag och så kallade säkra perioder, kan vara mer osäkra metoder – det kan bland annat finnas spermier även i försatsen och ägglossningen kan vara oregelbunden. Däremot finns det andra naturliga preventivmetoder som anses ge ett mycket effektivt skydd mot graviditet.

Vilket preventivmedel är bäst för mig?
--------------------------------------

Det kan vara svårt att avgöra vilket preventivmedel som passar dig bäst. Du behöver väga in din ålder, livsstil och hur säkert ditt skydd måste vara, men också hur olika preventivmetoder kan påverka din kropp och ditt mående i stort. Det finns ofta både för- och nackdelar – prata gärna med en barnmorska eller gynekolog innan du ska skaffa och välja preventivmedel. Då får du veta vilka preventivmedel som finns och vilket som är det bästa och säkraste preventivmedlet för dig.

Om du behöver skydda dig mot sexuellt överförbara sjukdomar och infektioner ska du alltid välja kondom eller femidom för din och din partners säkerhet, oavsett om du använder någon annan preventivmetod också.

Alla metoder utom naturliga preventivmetoder, barriärmetoder och akuta p-piller kräver recept och ofta ett fysiskt besök hos exempelvis en barnmorska eller gynekolog.

Så kan Kry hjälpa till
----------------------

Du kan vända dig till oss på Kry för att få preventivmedelsrådgivning om såväl p-piller som andra preventivmedel och preventivmetoder. Du kan bland annat förnya recept av p-piller och andra preventivmedel hos Kry. Vi gör en individuell bedömning baserat på din situation och det som framkommer under vårdmötet. Ibland krävs en fysisk undersökning och i vissa fall blir du remitterad eller hänvisad till vidare vård.