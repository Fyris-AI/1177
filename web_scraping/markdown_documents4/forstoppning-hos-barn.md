Tecken på förstoppning hos barn
-------------------------------

Förstoppning ger samma huvudsakliga symptom hos små barn som hos vuxna – avföringen har fått en för hård konsistens i tarmarna. Då blir det svårt att bajsa och det kan även göra ont eftersom avföringen kan klumpa ihop sig till för stora bitar som är svåra att få ut. Det kan komma lite blod på pappret när barnet torkar sig eftersom det lätt uppstår små sprickor i analöppningen när barnet försöker krysta ut hårt bajs.

Magont är också vanligt och det händer att barn mår illa eller kräks vid förstoppning. Det kan även leda till att barnet får sämre aptit och inte vill äta.

Tecken på förstoppning hos en bebis kan vara hårda små klumpar av avföring i blöjan och att barnet gråter när det är dags att bajsa.

Ibland kan avföringen trycka mot urinblåsan vilket kan göra det svårt att kissa eller kissa ut allt som finns i urinblåsan. Därför kan barnet kissa på sig eller behöva kissa ovanligt ofta.

Feber brukar inte förekomma vid förstoppning hos varken spädbarn eller äldre barn.

**Vanliga symptom vid förstoppning hos barn:**

*   hård avföring
    
*   smärta när barnet ska bajsa
    
*   magsmärtor och spänd mage
    
*   svårigheter att tömma tarmen och urinblåsan helt
    
*   flera dagars uppehåll mellan varje tarmtömning
    
*   illamående och kräkningar
    
*   minskad aptit.
    

Förstoppningsdiarré hos ditt barn eller din bebis kan bero på så kallat fekalom. Då har det bildats en hård klump av avföring som blockerar ändtarmsöppningen. Det innebär att lös avföring är det enda som kan ta sig förbi. Förstoppning kan även orsaka upprepade urinvägsinfektioner.

Om förstoppning är tecken på något annat besvär kan ditt barn även ha andra symptom. Kaskadkräkningar, feber och kraftiga magsmärtor kan vara tecken på bakomliggande sjukdom.

Varför får barn förstoppning?
-----------------------------

Förstoppning hos såväl barn som vuxna kan uppstå när det tar för lång tid för mat och dryck att passera genom tjocktarmen. Då hinner tarmen suga upp för mycket vatten så att bajset blir hårt och torrt när det når ändtarmen. Ibland beror förstoppning på att barnet får i sig för lite vätska eller rör sig för lite. Förändringar, stress, oro och för lite fibrer i kosten är andra vanliga orsaker till förstoppning hos barn.

**Vanliga orsaker till förstoppning hos barn:**

*   **för lite vätska** – tarminnehållet behöver vätska för att inte bli för hårt
    
*   **för lite fibrer** – om barnet äter för lite fibrer är det lätt att bli hård i magen
    
*   **för lite rörelse** – att sitta stilla mycket kan bidra till förstoppning
    
*   **stress och förändring** – magen är känslig och kan reagera på exempelvis [stress](https://www.kry.se/fakta/psykiatri-och-psykologi/stress/ "stress"), ny mat, ny skola eller andra förändringar
    
*   **kostförändringar** – ny sorts mat eller till exempel övergången från amning till fast föda
    
*   **infektioner** – [magsjuka hos barn](https://www.kry.se/fakta/mage-och-tarm/magsjuka-maginfluensa/ "magsjuka-hos-barn") och inflammationer i tarmen kan orsaka både diarré och förstoppning
    
*   **hormonförändringar** – i samband med menstruation
    
*   **allergier** **–** [födoämnesallergi](https://www.kry.se/fakta/allergier/fodoamnesallergi/ "fodoamnesallergi"), [celiaki](https://www.kry.se/fakta/mage-och-tarm/celiaki/ "celiaki") eller allergi mot komjölksprotein är andra tänkbara förklaringar
    
*   **vissa sjukdomar** – till exempel [diabetes](https://www.kry.se/fakta/hormonella-sjukdomar/diabetes/ "diabetes") eller rubbningar i ämnesomsättningen
    

Hos barn med långvarig förstoppning kan det ibland ha samlats en stor klump avföring som blockerar ändtarmsöppningen. Den hårda avföringen tänjer ut tarmen och ändtarmsöppningen – det försvårar såväl tarmtömning som hjärnans förmåga att avgöra när det är dags att gå på toaletten. Det kallas för fekalom. [Diarré](https://www.kry.se/fakta/mage-och-tarm/diarre/ "diarre") kan ibland vara ett tecken på fekalom eftersom lös avföring är det enda som kan komma förbi fekalomet.

Krävs det behandling för barn med förstoppning?
-----------------------------------------------

Om det gäller förstoppning hos en ammande bebis ska du alltid söka vård, men lite äldre barn behöver sällan vård. Om du ger bröstmjölksersättning kan det hjälpa att byta fabrikat.

Besvären vid förstoppning försvinner oftast efter några dagar. För att tarminnehållet ska bli mjukare kan barnet behöva få i sig mer vätska och gärna mer fiberrik mat. Även receptfri medicin mot förstoppning för barn kan hjälpa magen att komma i balans. Prata med BVC eller din vårdcentral om vilken medicin som kan vara lämplig.

Vid långvarig förstoppning hos barn kan du behöva vända dig till sjukvården. Avföringsprov och blodprov kan ge viktig information för att kunna ställa en diagnos och ge rätt behandling. Ibland kan det finnas anledning att undersöka ändtarmen närmare genom så kallad skopi för att avgöra om förstoppningen kan vara ett symptom på exempelvis en tarmsjukdom.

Svår förstoppning eller fekalom hos barn kan kräva särskild behandling med laxerande läkemedel. Behandlingen kan behöva pågå under en längre tid för att tarmen ska återfå sin normala funktion.

Om förstoppning uppstår tillsammans med andra symptom hos ditt barn måste hela sjukdomsbilden vägas in för att avgöra vilken behandling som krävs.

Vad kan jag göra som förälder?
------------------------------

Försiktig magmassage kan hjälpa vid förstoppning, både för en liten bebis och något äldre barn. En helammande bebis får sällan förstoppning. Använder du bröstmjölksersättning kan det ibland underlätta om du byter sort – spädbarn och barn som får ersättning kan reagera olika på olika fabrikat. Prata gärna med BVC för tips och råd.

Till små barn över 6 månader som har förstoppning kan du ge fibrer i form av fruktpuré som innehåller exempelvis katrinplommon, fikon eller päron. Då brukar bajset bli mjukare i konsistensen.

Hos lite äldre barn kan du både förebygga och behandla förstoppning genom att försöka se till att barnet dricker mer vatten. Bra mat vid förstoppning hos både barn och vuxna är fiberrika produkter som fullkornsbröd, frukt och grönsaker. Fibrer är bra mot förstoppning eftersom de binder vatten och ser till att ditt barn får ett mjukare tarminnehåll. Katrinplommon och fikon har en särskilt lösande effekt. Försök få barnet att gå på toaletten regelbundet och tänk på att motion och rörelse hjälper tarmarna att arbeta.

Om det inte hjälper att äta laxerande mat finns receptfritt läkemedel på apotek som kan användas mot förstoppning hos barn för att göra avföringen mjukare. Där hittar du också mjukgörande och smärtstillande salvor som lindrar smärta om barnet har ont kring analöppningen.

När bör jag söka vård för mitt barn?
------------------------------------

**Sök vård om ditt barn**

*   bara ammar och du misstänker förstoppning
    
*   har svår eller återkommande förstoppning
    
*   har förstoppning i kombination med magsmärtor
    
*   har förstoppning och feber
    
*   har förstoppning med illamående och kräkningar
    
*   har haft svårt att bajsa i flera dagar
    
*   har omväxlande förstoppning och diarré
    
*   inte följer sin förväntade viktkurva.
    

**Sök vård akut om ditt barn**

*   får kraftiga magsmärtor
    
*   inte har kunnat bajsa på flera dagar och kräks
    
*   har blod och slem i avföringen
    
*   har svart avföring
    
*   har mörka eller blodblandade kräkningar.
    

Så kan Kry hjälpa till
----------------------

Du kan vända dig till oss på Kry för att få råd och hjälp om du misstänker att ditt barn har förstoppning. Vi gör en individuell bedömning baserat på barnets symptom och den information som framkommit under vårdmötet. Barnet kan därefter bli ordinerad behandling alternativt hänvisad till vidare vård. Vid långvarig eller återkommande förstoppning krävs ofta ett fysiskt vårdmöte.

Vid ett digitalt vårdmöte kan vi enbart erbjuda rådgivning – för diagnos och behandling av barn med långvarig eller återkommande förstoppning krävs ett fysiskt vårdmöte på någon av våra vårdcentraler.

Tänk på att barnet behöver närvara under vårdmötet. För att kunna boka ett barnmöte måste du vara vårdnadshavare till barnet.