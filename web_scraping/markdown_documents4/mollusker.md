Symptom vid mollusker
---------------------

Mollusker är små, runda knottror på huden som är några millimeter stora med en liten grop eller ”navel” i mitten. De kan variera i antal och växer fram under några veckor eller månader efter smittotillfället. På ljus hud har mollusker ofta samma färg som huden eller en ljusröd nyans, på mörkare hud brukar knottrorna vara ljusare än huden i övrigt.

Mollusker kan sitta på olika delar av kroppen. Barn får ofta mollusker i böjveck, men det är också vanligt med mollusker i barnets ansikte, nacke och på armar eller mage. När vuxna får mollusker är det vanligast att få utslag i sitt underliv. Utslagen sitter ofta runt könsorganet och ändtarmsöppningen eller på angränsande hud som övre delen av låren eller nedre delen av magen.

Molluskerna försvinner så småningom av sig själva inom några månader eller något år, men ibland tar det längre tid.

**Vanliga symptom vid mollusker:**

*   vårtliknande små knottror i huden, ofta med en grop i mitten
    
*   ibland [eksem](https://www.kry.se/fakta/eksem/ "eksem") och klåda intill molluskerna
    
*   när molluskerna läker ut kan de först bli röda och ibland såriga.
    

Mollusker som sitter intill ögonlocket kan i vissa fall orsaka irritation som leder till [ögoninflammation](https://www.kry.se/fakta/ogoninflammation/ "ogoninflammation"). Sönderkliade mollusker kan orsaka infektion – en infekterad mollusk i din hud kännetecknas av rodnad, svullnad och smärta.

### Andra tänkbara förklaringar

Hudreaktioner som skapar små utväxter i huden kan ha olika förklaringar. [Vårtor](https://www.kry.se/fakta/vartor/ "vartor") brukar vara något större än mollusker och kan vara skrovliga på ytan, ofta med små svarta prickar inuti. Fotvårtor och vårtor på händerna är särskilt vanliga hos barn och tonåringar. Genitala vårtor kring könsorganen eller ändtarmen kallas [kondylom](https://www.kry.se/fakta/kondylom/ "kondylom") – de kan också likna mollusker men det är vanligare att vårtor kliar och känns ömma.

[Keratosis pilaris](https://www.kry.se/fakta/keratosis-pilaris/ "keratosis-pilaris") är små upphöjda prickar eller knottror i huden som ofta sitter på överarmarna eller låren. Besvären brukar kallas för kycklinghud i dagligt tal och det kan kännas som sandpapper på huden. Keratosis pilaris orsakas av en överproduktion av keratin.

[Födelsemärken](https://www.kry.se/fakta/fodelsemarken/ "fodelsemarken") i form av upphöjda pigmentfläckar kan ibland likna mollusker om de har ungefär samma nyans som huden, men de har oftare en brun eller svart färgton.

Orsaker till mollusker
----------------------

Mollusker orsakas av ett så kallat poxvirus som kan leda till en infektion i huden. Utslagen sprids oftast via nära kroppskontakt, hud mot hud. I mer ovanliga fall kan mollusker smitta via exempelvis handdukar, kläder eller gosedjur.

Mollusker hos barn uppstår oftast efter närkontakt med andra barn eller i samband med bad. Det är allra vanligast att små barn från 2–5 års ålder smittar varandra med mollusker, men utslagen syns även hos lite äldre barn och tonåringar. Barn med [atopiskt eksem](https://www.kry.se/fakta/atopiskt-eksem/ "atopiskt-eksem") får oftare mollusker än andra eftersom huden redan har en tendens att bli infekterad.

Om du får mollusker som vuxen är det vanligast att smittas i samband med sex – men mollusker räknas inte som en sexuellt överförbar sjukdom utan är enbart en hudreaktion efter nära hudkontakt.

Mollusker kan ibland sprida sig vidare till flera delar av kroppen om du tar mycket på molluskerna eller kliar sönder utslagen.

När du har haft mollusker som läkt ut kan du inte bli smittad igen.

Behandling av mollusker
-----------------------

Det brukar vara lätt att känna igen mollusker – en sjuksköterska eller läkare kan som regel ställa diagnosen enbart genom att titta på hudutslagen.

Mollusker kräver sällan någon behandling eller medicin. De försvinner av sig själva och brukar inte lämna några ärr. I ovanliga fall, om du har utbredda besvär eller utslag som sitter på något olämpligt ställe, kan du få hjälpa att ta bort din mollusk. Behandling av mollusker kan orsaka små ärr eller pigmentförändringar i huden, därför är det oftast bäst att låta utslagen läka ut av sig själva.

Vid mollusker som inte försvinner eller utslag som har ett mycket stort utbredningsområde kan det finnas anledning att utreda eventuella bakomliggande sjukdomar.

Vad kan jag göra själv?
-----------------------

Mollusker kräver ingen särskild egenvård eller behandling hemma. Du ska inte klia, klämma eller försöka trycka ut och sticka hål på dina små mollusker. Då kan det uppstå sår som blir infekterade. En inflammerad, sårig mollusk kan lättare sprida sig till andra delar av kroppen.

Det finns receptfritt medel mot mollusker på apotek som i vissa fall kan göra att utslagen försvinner lite fortare. Behandling av mollusker är däremot inte lämplig för små barn. Om du eller ditt barn har eksem intill molluskerna kan huden behandlas med kortisonsalva för att undvika klåda och kliande, men prata alltid med en läkare innan du behandlar små barn med kortison.

**Så här kan du minska smittspridning vid mollusker:**

*   undvik att peta och klia på molluskerna
    
*   försök inte att ta bort dina mollusker själv genom att exempelvis klämma eller sticka hål på utslagen
    
*   dela inte handduk med andra
    
*   håll gärna fingernaglarna kortklippta och rena, särskilt på små barn som inte kan låta bli att klia.
    

Om du har fått mollusker i samband med sex kan det vara bra att du testar dig för sexuellt överförbara sjukdomar.

När bör jag söka vård?
----------------------

Kontakta sjukvården om du inte själv kan avgöra om hudreaktionen beror på just mollusker eller om du har mollusker som ser inflammerade och såriga ut.

Sök vård om du har utväxter i huden som ändrar utseende, skaver, blöder eller vätskar sig. Det gäller även hudreaktioner i allmänhet som inte läker.

Så kan Kry hjälpa till
----------------------

Du kan vända dig till oss på Kry för att få råd och hjälp med mollusker. Vi gör en individuell bedömning baserat på dina eller barnets symptom och det som framkommer under vårdmötet. Du eller barnet kan därefter bli ordinerad behandling alternativt hänvisad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.