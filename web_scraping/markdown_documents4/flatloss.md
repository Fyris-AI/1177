Vad är flatlöss?
----------------

Flatlöss är små, små hudparasiter som är vanligast i könshår. Det kan även förekomma löss i skäggväxt och hår under armarna hos tonåringar och vuxna. Barn brukar få besvär i ögonfransar och ögonbryn. Lössen lever på blod och sitter därför vid hårrötterna, nära huden. De ser ut som små, svarta korn och deras ägg liknar små, vita droppar. De kan vara svåra att se med blotta ögat.

Symptom vid flatlöss
--------------------

Första gången du får flatlöss kan det dröja flera veckor innan du får symptom. Om du blir smittad igen brukar det vara en kortare inkubationstid – då kan symptomen uppstå redan efter några dygn.

Flatlössen utsöndrar saliv – då reagerar kroppen med klåda och utslag. Du kan känna att det kliar i könshåret, armhålorna och skägget. Hos barn är det vanligt med klåda i ögonbrynen och vid ögonfransarna.

**Vanliga symptom vid flatlöss:**

*   klåda i huden, där det finns grövre hårväxt på kroppen
    
*   hudutslag, blåaktiga bett i till exempel underlivet
    
*   såriga utslag och sekundära infektioner efter kraftigt kliande.
    

Flatlöss i ögonfransarna kan ibland orsaka komplikationer i form av [ögoninflammation](https://www.kry.se/fakta/barnsjukdomar/ogoninflammation-hos-barn/ "ogoninflammation"). Besvären är vanligast hos barn.

#### Andra tänkbara förklaringar

[Huvudlöss](https://www.kry.se/fakta/djur-och-insektsbett/loss/ "huvudloss") och vägglöss har liknande symptomblid. [Badklåda](https://www.kry.se/fakta/hudsjukdomar/badklada/ "badklada") ger små utslag över kroppen och har alltid kopplingar till bad, ofta i sjö.

[Skabb](https://www.kry.se/fakta/djur-och-insektsbett/skabb/ "skabb") är också en liten hudparasit som oftast smittar genom nära kroppskontakt. De orsakar klåda och hudutslag under huden. Klådan brukar bli värre på natten. Skabb kan uppstå i stjärten eller runt könsorganen, men det är vanligare att få besvär på andra delar av kroppen, till exempel mellan fingrar och tår eller på ryggen, bröstvårtorna eller naveln.

[Mjälleksem](https://www.kry.se/fakta/hudsjukdomar/mjalleksem/ "mjalleksem") kan också orsaka klåda i skägg och ögonbryn, men det är vanligast att få eksem i hårbotten. Det är ett seborroiskt eksem som orsakas av svamp. Hårsäcksinflammation kan orsaka upphöjda, kliande rodnader där det finns hårväxt. Klåda och utslag vid könshår kan även orsakas av sexuellt överförbara sjukdomar som [herpes i underlivet](https://www.kry.se/fakta/konssjukdomar/herpes-i-underlivet/ "herpes-i-underlivet") och [kondylom](https://www.kry.se/fakta/konssjukdomar/kondylom/ "kondylom").

Kvalster från husdjur eller sängkläder kan orsaka både klåda och allergiska besvär.

Hur sprids flatlöss?
--------------------

Flatlöss smittar oftast vid nära kroppskontakt, till exempel när du delar säng med någon eller vid samlag. Du kan även bli smittad via kläder, handdukar och sängkläder – lössen kan överleva i upp till två dygn utanför kroppen.

Behandling vid flatlöss
-----------------------

Innan du behandlar flatlöss är det viktigt att du är säker på din diagnos. Du kan själv upptäcka parasiterna med hjälp av förstoringsglas – är du osäker på om det rör sig om just flatlöss bör du kontakta sjukvården innan du använder läkemedel.

Flatlöss på könshår, under armarna och i skägg behandlas med receptfritt läkemedel som finns på apotek – för flatlöss finns inga andra behandlingsmetoder. Om du har råkat missa en flatlus eller ett ägg kan du behöva upprepa din behandling.

Läkemedel mot flatlöss ska inte användas i ögonfransar eller ögonbryn. Där får du i stället plocka bort lössen med exempelvis en pincett.

Vad kan jag göra själv?
-----------------------

Flatlöss sprids ofta genom nära kroppskontakt, men du kan även bli smittad via exempelvis handdukar eller i sängen om du sover intill någon annan. Därför behöver alla i samma familj eller hushåll vara uppmärksamma på eventuella symptom.

Om du misstänker att du har fått bett av flatlöss kan det ofta krävas ett förstoringsglas för att upptäcka löss och ägg i exempelvis könshår eller ögonbryn. Om du inte ser några löss eller ägg och är osäker på din diagnos bör du söka vård så att du får rätt diagnos innan du påbörjar receptfri behandling. Vid flatlöss i underlivet hos gravida ska du alltid rådgöra med mödravården eller en läkare.

För att lössen ska försvinna krävs både läkemedelsbehandling och god hygien i form av  tvätt av exempelvis sängkläder och underkläder i minst 60 grader – då säkerställer du att lössen dör.

**Gör så här för att bli av med flatlöss:**

*   använd receptfritt läkemedel mot flatlöss som finns på apotek
    
*   avlägsna löss i ögonfransar och ögonbryn med en pincett
    
*   försök att inte klia på betten, då kan det uppstå en infektion
    
*   tvätta underkläder, sängkläder och handdukar i minst 60 grader.
    

På apotek finns parasitdödande läkemedel som används för behandling av flatlöss. Där finns även kylbalsam och salva med kortison som du kan använda vid besvärande klåda. Tänk på att rådgöra med läkare innan du behandlar barn.

Det kan vara bra att veta att klådan kan finnas kvar en tid efter avslutad behandling. Om du har fått flatlöss i samband med oskyddad sex bör du även testa dig för könssjukdomar som exempelvis [klamydia.](https://www.kry.se/fakta/konssjukdomar/klamydia/ "klamydia")

När bör jag söka vård?
----------------------

Kontakta sjukvården för en bedömning om du är osäker på din diagnos. Sök vård om du inte blir bättre efter behandling.

Sök vård om du har fått flatlöss i underlivet medan du är gravid.

Så kan Kry hjälpa till
----------------------

Du kan vända dig till oss på Kry för att få rådgivning vid flatlöss. Vi gör en individuell bedömning baserat på dina symptom och det som framkommer under vårdmötet. Du kan därefter bli rekommenderad behandling alternativt hänvisad till vidare vård. Ibland krävs en fysisk undersökning.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.