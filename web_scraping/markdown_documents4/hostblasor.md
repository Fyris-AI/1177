Vad är höstblåsor?
------------------

Höstblåsor är som regel en lindrig virusinfektion som mest förekommer på sensommaren och hösten, därav namnet. Smittan bryter ofta ut när barnen börjar i förskolan eller skolan efter sommarlovet – vissa år förekommer större epidemier och då kan många barn drabbas samtidigt. Infektionen är vanligast hos barn under tio år, men viruset kan även smitta äldre barn och vuxna.

Höstblåsor sprids genom nära kontakt och smittar som mest innan eller i samband med att blåsorna bildas. Det är svårt att förhindra smittspridning – när symptomen blir tydliga har viruset antagligen redan förts vidare. De flesta får bara höstblåsor en gång.

Eftersom höstblåsor inte bara uppstår i och intill din mun utan ofta även på händer och fötter kallas sjukdomen i dagligt tal även för hand- fot- och munsjuka. Höstblåsor förväxlas ibland felaktigt med djursjukdomen mul- och klövsjuka, men sjukdomarna har ingenting med varandra att göra.

Symptom vid höstblåsor
----------------------

Vissa barn kan bära på viruset utan att ha några symptom, men för det mesta börjar höstblåsor med [trötthet](https://www.kry.se/fakta/trotthet/ "trotthet"), feber och minskad aptit. Sedan kommer blåsorna som ofta orsakar obehag i munnen och halsen. Hos små barn kan matvägran vara ett första tecken på infektion.

Symptomen kommer som regel inom en vecka efter smittotillfället – höstblåsor har en inkubationstid på ungefär 3–7 dagar.

Blåsorna kan först synas som små röda ringar i huden innan de utvecklas till röda blåsor som blir upp till en centimeter stora. Höstblåsor sätter sig oftast i ansiktet – runt munnen, på kinderna eller läpparna. Det är också vanligt att få blåsor inne i munnen, till exempel på kindernas insida, tungan eller i halsen. Du kan även få blåsor på händerna och fötterna, även på fingrar och tår. Ibland kan höstblåsor uppstå på andra delar av kroppen, exempelvis på stjärten.

Blåsorna kan klia, kännas ömma och bilda små sår innan de torkar och försvinner. Besvären brukar gå över inom en vecka.

**Vanliga symptom vid höstblåsor:**

*   [feber](https://www.kry.se/fakta/feber/ "feber")
    
*   halsont och smärta i munnen
    
*   blåsor och sedan sår i och kring munnen
    
*   blåsor och sedan sår på händerna och fötterna, även i handflatorna och under fötterna
    
*   klåda
    
*   sämre aptit.
    

Ibland bildas en höstblåsa under nageln – då händer det att både barn och vuxna tappar naglar när infektionen har gått över. Det är inte farligt och beror inte på någon bakomliggande sjukdom.

I ovanliga fall kan höstblåsor ha ett allvarligare förlopp som bland annat kan orsaka [hjärnhinneinflammation](https://www.kry.se/fakta/hjarnhinneinflammation/ "hjarnhinneinflammation").

### Andra tänkbara förklaringar

Höstblåsor kan ibland misstas för [afte](https://www.kry.se/fakta/afte/ "afte") – små blåsor i munnen som bildar sår, ofta i samband med olika infektioner. Afte gör också att det känns obehagligt att äta. Det gäller även [munsår](https://www.kry.se/fakta/munsar/ "munsar"), som orsakas av viruset herpes simplex. Munsår kan ge blåsor och sår både runt och i munnen hos såväl barn som vuxna.

I vissa stadier kan det vara svårt för dig som förälder att avgöra om ditt barn har höstblåsor eller [vattkoppor](https://www.kry.se/fakta/infektioner/vattkoppor/ "vattkoppor"). Vattkoppor kan sprida sig över hela kroppen, även till ansiktet, medan höstblåsor oftare är begränsade till mun, handflator och fotsulor. Andra [virusutslag](https://www.kry.se/fakta/hudsjukdomar/virusutslag/ "virusutslag") kan också likna höstblåsor, exempelvis [svinkoppor](https://www.kry.se/fakta/hudsjukdomar/svinkoppor/ "svinkoppor") som oftast är begränsade till ett mindre hudområde.

Orsaker till höstblåsor
-----------------------

Höstblåsor är en infektion som kan smitta vid nära kontakt med personer som bär på viruset. Sjukdomen orsakas för det mesta av coxsackievirus, som är ett så kallat enterovirus. Det kan ibland bryta ut i mindre epidemier på till exempel förskolor, oftast på sensommaren eller hösten.

Behandling av höstblåsor
------------------------

Höstblåsor brukar inte kräva någon behandling, oavsett om du är barn eller vuxen. Besvären försvinner oftast av sig själva inom ungefär en vecka. Vid behov kan du använda smärtlindrande, receptfria läkemedel.

Vad kan jag göra själv?
-----------------------

Eftersom höstblåsor ofta gör ont i munnen och halsen kan det kännas svårt att äta. Därför brukar det vara bra att avstå från exempelvis sur och salt mat. Välj gärna flytande kost. Det kan kännas lindrande att äta något kallt, som glass eller yoghurt.

Vid hög feber är det alltid bra att dricka ordentligt för att motverka uttorkning. För att lindra klåda vid höstblåsor kan du även använda kylbalsam som finns på apotek.

På apotek finns även olika febernedsättande läkemedel som passar barn i olika åldrar – de förkortar inte sjukdomsförloppet men kan lindra symptomen. Tänk på att barn och ungdomar under 18 år inte ska använda läkemedel med acetylsalicylsyra utan läkares rekommendation på grund av risk för Reyes syndrom. Det är ett ovanligt men allvarligt tillstånd som kan påverka hjärna och lever.

Barn med höstblåsor behöver inte stanna hemma från förskola eller skola om de är feberfria och mår bra för övrigt. Detsamma gäller dig som vuxen – det går bra att gå till jobbet. Orsaken är att det är svårt att förhindra smittspridning. När blåsorna blir synliga har smittan sannolikt redan förts vidare.

När bör jag söka vård?
----------------------

Sök vård om du eller ditt barn har blåsor i kombination med hög feber och påverkat allmäntillstånd.

Sök vård akut vid tecken på [hjärnhinneinflammation](https://www.kry.se/fakta/hjarnhinneinflammation/ "hjarnhinneinflammation") – känslighet för ljud och ljus, huvudvärk med stel nacke, diarré eller illamående och kräkningar.

Så kan Kry hjälpa till
----------------------

Du kan vända dig till oss på Kry för att få råd och hjälp vid höstblåsor. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.