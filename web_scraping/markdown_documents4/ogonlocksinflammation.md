Ögonlocksinflammation heter blefarit på läkarspråk. Besvären kan orsakas av bakterier, ofta stafylokocker, eller av hudbesvär som exempelvis mjälleksem, torr hud, atopiskt eksem och rosacea. Det är ofta små talgkörtlar på ögonlockets kant som täpps igen och blir inflammerade, men du kan även få besvär på insidan av ögonlocket.

Vid en inflammation i ögonlocken bildas det som regel var och bakterier som lätt kan orsaka andra ögonbesvär, exempelvis en vagel, ögoninflammation eller skador på hornhinnan.

Symptom vid ögonlocksinflammation
---------------------------------

En ögonlocksinflammation påverkar som regel båda ögonen, men besvären kan vara tydligare på ena ögat. Typiska symptom är röda och svullna ögonlockskanter som kan svida och klia, ibland med var eller små fjäll vid ögonfransarna. Besvären brukar vara särskilt tydliga på morgonen.

Vid främre blefarit brukar det bildas mer tårvätska än vanligt och det kan kännas som om något skaver i ögat. Bakre blefarit drabbar insidan av ögonlocket och brukar istället kännetecknas av torra ögon.

När du har en inflammation i ögonlocket kan du ibland tappa några ögonfransar eller få besvär med inåtväxande ögonfransar.

Ögonlocksinflammation kan pågå under flera veckor och många får upprepade besvär.

**Vanliga symptom vid ögonlocksinflammation:**

*   rodnad och svullnad i ögonlockets kant
    
*   klåda och sveda
    
*   skavkänsla i ögat
    
*   ökad mängd tårvätska eller tvärt om torra ögon
    
*   små mängder var i ögat, så kallade krustor
    
*   ibland fjällande hud intill ögonfransarna
    
*   ibland tillfälliga synbesvär.
    

Ibland kan ögonlocksinflammation föregås av ögonlockseksem eller [ögoninflammation](https://www.kry.se/fakta/ogonsjukdomar/ogoninflammation/ "ogoninflammation"). Eksem på ögonlock och runt ögonen brukar kännetecknas av symptom som kliande och svullna ögonlock med torr och röd hud runt ögonen. Vid en ögoninflammation brukar ögonvitan bli röd.

### **Andra tänkbara förklaringar**

Svullna ögon eller ögonlock kan ha flera förklaringar. Ögoninflammation är en vanlig orsak. Då blir ögonvitan röd eftersom det är slemhinnan på ögats yta och insidan av ögonlocket som har blivit inflammerad. Ögonlockseksem kan också likna besvären vid ögonlocksinflammation, men också förekomma samtidigt.

Trånga tårkanaler med infektion i hårsäckarna eller herpes i ögat är andra exempel på [ögonbesvär](https://www.kry.se/fakta/ogonsjukdomar/ogonbesvar/ "ogonbesvar") i och runt ögat. Även eksem, allergi, rosacea eller en [vagel](https://www.kry.se/fakta/ogonsjukdomar/vagel/ "vagel") kan orsaka irritation och svullna, röda eller kliande ögonlock. Ibland kan ögonfransar som växer in mot ögat, så kallat inåtvänt ögonlock, ge liknande besvär. Vid tillfälliga synbesvär kan det även finnas förklaringar som inflammationer i ögats hornhinna eller regnbågshinna.

Orsaker till ögonlocksinflammation
----------------------------------

Ögonlocksinflammation eller blefarit uppstår ofta till följd av bakomliggande hudbesvär eller en bakterieinfektion.

Seborroiskt eksem, som kallas för mjälleksem i dagligt tal kan lätt orsaka ett inflammerat ögonlock. Mjälleksem uppstår ofta i hårbotten, men kan också finnas i exempelvis ögonbryn och ögonfransar – hudflagor som kommer in i ögat kan orsaka såväl ögonlocksinflammation som ögoninfektion. [Atopiskt eksem](https://www.kry.se/fakta/hudsjukdomar/atopiskt-eksem/ "atopiskt-eksem"), [torr hud](https://www.kry.se/fakta/hudsjukdomar/torr-hud/ "torr-hud"), [allergi](https://www.kry.se/fakta/allergier/allergi/ "allergi") och [rosacea](https://www.kry.se/fakta/hudsjukdomar/rosacea/ "rosacea") gör dig också mer sårbar för en ögonlocksinflammation. Ibland är det stafylokocker som är orsak till besvären, bakterier som finns naturligt i huden och som kan få fäste i ögonlockets kant.

Inflammationen beror oftast på att talgkörtlarna under ögonlocket eller i ögonlockets kant har blivit irriterade och täppts igen. Då kan talg, var och bakterier skapa irritation och svullnad i och intill ögat. Vid främre blefarit är det utsidan av ögonlockskanten som påverkas. Vid bakre blefarit får du främst besvär på insidan av ögonlocket.

**Faktorer som gör dig mer sårbar för ögonlocksinflammation:**

*   torr och känslig hud
    
*   mjälleksem, så kallat seborroiskt eksem
    
*   atopiskt eksem
    
*   dysfunktion i Meiboms körtlar
    
*   rosacea.
    

Behandling vid ögonlocksinflammation
------------------------------------

Vid lindriga besvär kan du ofta behandla en inflammation på dina ögonlock själv, utan fysiskt läkarbesök eller receptbelagda läkemedel. Vid svårare, långvariga besvär med exempelvis bakterietillväxt kan du behöva hjälp av vården. Ofta räcker det att titta på ögonen, men ibland krävs undersökning med ögonmikroskop och bakterieodling. Om du har exempelvis atopiskt eksem, mjälleksem eller rosacea är det viktigt att du behandlar hudbesvären även på andra delar av kroppen.

Vid långvarig ögonlocksinflammation eller blefarit är det vanligt att få behandling med ögonsalva eller ögondroppar som innehåller kortison eller både kortison och antibiotika.

Vad kan jag göra själv?
-----------------------

Ögonlocksinflammation kan du ofta behandla själv genom daglig rengöring med vatten. Du kan även använda milt, oparfymerat schampo som du spär ut i vatten. Då minskar risken att bakterier eller exempelvis mjäll från seborroiskt eksem fastnar i ögat.

I den akuta fasen kan du behöva rengöra ögonlocken flera gånger om dagen. Sedan brukar det räcka med rengöring morgon och kväll. Det är viktigt att tvätta varje dag under en längre period – för att bli av med din ögonlocksinflammation kan du behöva tvätta ögonlockskanten under flera veckors tid. När du har rengjort ögonen bör du även smörja in lite salva på ögonlockets kant. Känner du dig torr och irriterad i ögat kan ögondroppar lindra symptomen. Både ögonsalva och tårersättning finns receptfritt på apotek – rådgör gärna med apotekspersonalen.

Om du har andra hudbesvär, exempelvis atopiskt eksem eller mjälleksem, är det viktigt att du behandlar huden enligt din läkares rekommendation. Då brukar även symptomen vid ögonlocksinflammationen minska.

Det är vanligt att få återkommande besvär, därför är det viktigt att alltid vara noga med att hålla ögonlockskanterna rena. Då minskar risken för bakterieangrepp och igentäppta körtlar.

**Rengör dina ögon morgon och kväll vid en inflammation:**

*   tvätta händerna
    
*   skölj en tvättlapp i ljummet vatten, vrid ur och lägg den över ögonen en stund, då mjukar du upp ögonlocken och kan lättare ta bort talg och var
    
*   rengör ögonlockskanterna med vatten eller milt schampo utspätt med vatten; använd en fuktad kompress, bomull eller bomullspinne
    
*   massera inflammerade körtlar lätt med fingertopparna för att avlägsna talg och eventuellt var
    
*   smörj in de rengjorda ögonlockskanterna med receptfri ögonsalva
    
*   om ögonen känns torra och irriterade kan du även använda receptfria ögondroppar.
    

När du har en ögonlocksinflammation ska du försöka undvika att peta och klia dig i ögat – det kan skapa ytterligare irritation och bakterier kan få fäste. Smink och kontaktlinser kan ibland ge ytterligare besvär i samband med en inflammation.

När bör jag söka vård?
----------------------

Vi på Kry kan hjälpa dig om du har ögonlocksinflammation. Vi gör alltid en individuell bedömning baserat på dina symptom och det du berättar. Vi börjar oftast med ett digitalt vårdmöte, men ibland kan du behöva en fysisk undersökning.

Du kan söka vård hos oss vård om:

*   dina ögonbesvär inte blir bättre inom några veckor, trots daglig rengöring och behandling med receptfri ögonsalva.
    
*   området kring ögat är mycket svullet, rött och gör ont.
    
*   du har besvär med ögonfransar som växer in mot ögat.
    

**Sök vård akut** om du utöver ögonlocksinflammation eller andra ögonbesvär även upplever smärta, synbortfall, synpåverkan eller är känslig för ljus.

Så bokar du tid på Kry
----------------------

**1\. Boka ett videosamtal eller chatt**  
Logga in med BankID i appen eller på kry.se. Berätta vad du söker vård för, välj sedan en tid som passar dig och bekräfta din bokning.

**2\. Ring och boka tid på din vårdcentral**  
Vi har vårdcentraler i flera delar av Sverige, som listad patient hos oss kan du få tillgång till alla. Hitta din närmaste vårdcentral nedan och boka tid.

**3\. Boka tid på Lättakuten**  
Flera av våra vårdcentraler har en lättakut som är öppen för alla våra listade patienter. Du bokar enkelt en tid via appen eller på kry.se. Nya tider släpps vardagar klockan 08:30.