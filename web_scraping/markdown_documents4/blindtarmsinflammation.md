Allmänt om blindtarmsinflammation
---------------------------------

Blindtarmen är ett bihang till tjocktarmen som ibland blir inflammerad. Den är inte större än ditt lillfinger, men kan ändå orsaka intensiv smärta. En av tio personer i Sverige får blindtarmsinflammation, eller appendicit som det heter på läkarspråk. Det är vanligast i åldrarna 10-30 år, men alla kan drabbas.

Symptom på blindtarmsinflammation
---------------------------------

Blindtarmsinflammation visar sig ofta först i form av smärtor runt naveln som efter några timmar förflyttas längre ner, till magens högra sida. Det kallas smärtvandring och är typiskt vid just blindtarmsinflammation. Men det är inte alla som upplever det så – symptom på en inflammerad blindtarm kan vara diffusa, särskilt hos barn, gravida och äldre.

Många känner sig allmänt sjuka. [Hosta](https://www.kry.se/fakta/hosta/ "hosta") och rörelse brukar göra smärtan mer påtaglig och du kan vilja luta dig framåt när du står och går. Om det gör ont på höger sida av magen när du trycker på den vänstra kan även det tyda på blindtarmsinflammation eftersom bukhinnan täcker alla tarmar och inre organ. När den blir inflammerad kan hela magen bli hård och spänd.

Vanliga symptom:

*   smärtvandring från naveln till magens högra sida
    
*   [gaser i magen](https://www.kry.se/fakta/gaser-i-magen/ "gaser-i-magen")
    
*   öm och spänd mage
    
*   [diarré](https://www.kry.se/fakta/diarre/ "diarre") eller [förstoppning](https://www.kry.se/fakta/forstoppning/ "forstoppning")
    
*   [feber](https://www.kry.se/fakta/feber/ "feber")
    
*   [illamående och kräkningar](https://www.kry.se/fakta/illamaende/ "illamaende-och-krakningar")
    
*   minskad aptit.
    

### Brusten blindtarm

Ibland kan blindtarmen brista på grund av inflammationen och då behöver du vård snabbt – brusten blindtarm kan leda till bukhinneinflammation. Barn under 7 år och personer över 70 år drabbas oftare än andra. Om blindtarmen har brustit kan smärtan komma och gå eller till och med försvinna i några minuter eller timmar. Den kommer sedan tillbaka, ofta värre än tidigare, med stigande feber.

### Andra tänkbara förklaringar

[Magsmärtor](https://www.kry.se/fakta/ont-i-magen/ "magsmartor") på höger sida, utan den typiska smärtvandringen, beror inte alltid på just blindtarmsinflammation. [Gallsten](https://www.kry.se/fakta/gallsten/ "gallsten"), [njursten](https://www.kry.se/fakta/njursten/ "njursten"), förstorad lever i samband med [körtelfeber](https://www.kry.se/fakta/kortelfeber/ "kortelfeber") och [IBS](https://www.kry.se/fakta/ibs/ "ibs") orsakar alla smärta på höger sida, ofta högt upp i magen. Sjukdomstillstånd i äggstockarna brukar göra ont längre ner på vänster eller höger sida.

Orsaker till blindtarmsinflammation
-----------------------------------

Det finns sällan en tydlig förklaring till blindtarmsinflammation. Ibland kan en inflammation uppstå om öppningen mot tarmen täpps igen av till exempel mat eller avföring. I mer ovanliga fall kan en blindtarmsinflammation utlösas av yttre påverkan, som ett slag mot magen.

Behandling
----------

Blindtarmsinflammation behandlas oftast genom att operera bort blindtarmsbihanget. De flesta som genomgår en blindtarmsoperation har haft symptom i mindre än två dygn och ingreppet görs som regel bara några timmar efter det att läkaren har ställt diagnosen. Vid brusten blindtarm krävs snabbare åtgärder för att undvika att bukhinnan ska bli inflammerad.

I särskilda fall behandlas blindtarmsinflammation enbart med antibiotika, utan operation.

Då bör du söka vård
-------------------

Sök vård om du är osäker på vad dina magsmärtor beror på.

Sök vård akut om du upplever en plötslig och intensiv smärta i magen.

Så kan Kry hjälpa till
----------------------

Vid plötslig eller intensiv smärta i magen bör du uppsöka en akutmottagning. Om det rör sig om mer lindriga besvär kan vi på Kry hjälpa dig. En sjuksköterska, läkare eller psykolog hos oss gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård. Vid blindtarmsinflammation krävs en fysisk undersökning.

Tänk på att om det är ditt barn som har besvär så behöver barnet närvara under vårdmötet.

För att kunna boka ett barnmöte måste du vara vårdnadshavare till barnet.