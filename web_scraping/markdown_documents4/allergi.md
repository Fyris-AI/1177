Allmänt om allergier
--------------------

Allergi drabbar ungefär var femte person i Sverige – pollen och pälsdjur är allra vanligast. Små barn är ofta allergiska mot födoämnen som komjölksprotein och ägg, men det går i många fall över efter några år. Luftburen allergi brukar debutera i skolåldern, men även vuxna kan drabbas.

När kroppen utsätts för ett så kallat allergen frigörs bland annat histamin i slemhinnorna. Då vidgas blodkärlen och slemhinnan svullnar vilket påverkar exempelvis hud och luftvägar – oftast drabbas näsa och ögon, men reaktionen kan även leda till nässelutslag och astma.

Symptom vid allergi
-------------------

Symptomen varierar beroende på vilken typ av ämne som orsakar besvären. Vanliga reaktioner är rinnande näsa, nysningar, kliande ögon och andningsbesvär. Allergiska problem kan även orsaka [huvudvärk](https://www.kry.se/fakta/smarta-och-vark/huvudvark/ "huvudvark") och göra dig trött i perioder.

Utslag, klåda och andningsbesvär är vanliga besvär i samband med allergi. [Eksem](https://www.kry.se/fakta/hudsjukdomar/eksem/ "eksem") och [astma](https://www.kry.se/fakta/lungsjukdomar/astma/ "astma") kan både orsakas och försämras av allergener.

Är du allergisk mot något du äter eller dricker får du ofta svullna läppar och klåda eller svullnad i halsen. Många får även problem med magen i form av [illamående](https://www.kry.se/fakta/mage-och-tarm/illamaende/ "illamaende"), [magsmärtor](https://www.kry.se/fakta/mage-och-tarm/ont-i-magen/ "magsmartor") och [diarré](https://www.kry.se/fakta/mage-och-tarm/diarre/ "diarre"). Små barn som drabbas av födoämnesallergi kan tappa aptiten och gå ner i vikt.

### Andra tänkbara förklaringar

Tänk på att symptom som klåda eller magbesvär inte behöver betyda att du är allergisk. Både huden och magen är känsliga och kan reagera kraftigt men övergående på exempelvis insektsbett eller variation i kosten. Allergier ger långvariga, återkommande symptom.

**Besvär som kan likna allergiska symptom:**

*   **hyperreaktiva slemhinnor** – överkänslighet vid exempelvis dofter och rök som leder till nysningar och hosta
    
*   [insektsbett](https://www.kry.se/fakta/djur-och-insektsbett/insektsbett/ "insektsbett") – kan ge kraftiga, lokala reaktioner utan att det är en allergisk reaktion, bara 1 av 100 är allergiska mot bi- och getingstick
    
*   [laktosintolerans](https://www.kry.se/fakta/mage-och-tarm/laktosintolerans/ "laktosintolerans") – då reagerar du på mjölksocker med gasbildning och diarré
    
*   [glutenintolerans](https://www.kry.se/fakta/mage-och-tarm/celiaki/ "glutenintolerans") – glutenintolerans eller celiaki är en autoimmun reaktion mot protein i vete, korn och råg som orsakar skador i tunntarmens slemhinna
    
*   [IBS](https://www.kry.se/fakta/mage-och-tarm/ibs/ "ibs") – magsmärtor och diarré eller vanliga besvär om du har en känslig tarm.
    

### Anafylaktisk chock

[Anafylaktisk chock](https://www.kry.se/fakta/allergier/anafylaxi/ "anafylaktisk-chock"), som även kallas anafylaxi, är en livshotande reaktion som kräver vård omedelbart. Hos barn framkallas chocken främst av födoämnesallergi, vuxna drabbas oftast efter bi- och getingstick. Symptomen kommer snabbt – det brukar börja med klåda i handflator och fotsulor. Inom kort får du [hjärtklappning](https://www.kry.se/fakta/hjart-och-karlsjukdomar/hjartklappning/ "hjartklappning"), andningsbesvär, magsmärtor, blodtrycksfall och försämrad blodcirkulation.

Orsaker till allergi
--------------------

Allergi orsakas av att kroppens immunförsvar reagerar mot vissa ämnen som den egentligen borde tåla. Ärftlighet är en väsentlig faktor, men ofta finns det ingen uppenbar orsak till allergi. Trots att exempelvis pollenallergi drabbar allt fler finns inga tydliga förklaringar till varför så många är allergiska.

**Vanliga allergier:**

*   [pollenallergi](https://www.kry.se/fakta/allergier/pollenallergi/ "pollenallergi") – vanligast är björkpollen, gräspollen och gråbopollen
    
*   **pälsdjursallergi** – då reagerar du på djurens päls, talgkörtlar, saliv eller urin
    
*   **kvalsterallergi** – orsakas av små, små spindeldjur som ofta finns i sängen
    
*   [födoämnesallergi](https://www.kry.se/fakta/allergier/fodoamnesallergi/ "fodoamnesallergi") – exempelvis komjölksprotein, ägg, nötter, frukt, fisk och skaldjur
    
*   [kontakteksem](https://www.kry.se/fakta/hudsjukdomar/kontakteksem/ "kontakteksem") – huden reagerar mot till exempel nickel, krom, parfym och kemikalier
    
*   [korsallergi](https://www.kry.se/fakta/allergier/korsallergi/ "korsallergi") – är du allergisk mot ett ämne kan du även reagera på snarlika allergener.
    

Behandling vid allergi
----------------------

Om du vet vad du är allergisk mot ska du i första hand undvika allergen som orsakar dina besvär. För att lindra besvären finns annars såväl receptfria som receptbelagda läkemedel med antihistamin och kortison.

Om du har allvarliga besvär eller inte vet vad som orsakar din allergi kan sjukvården göra en allergiutredning. Vid svår allergi kan du få behandling i form av allergivaccination, så kallad hyposensibilisering. Behandlingen pågår ofta under flera år.

Anafylaktisk chock kräver akutvård. Om du har haft besvär tidigare och redan har exempelvis en adrenalinpenna ska den användas i väntan på ambulans.

Vad kan jag göra själv?
-----------------------

Först och främst handlar det om att försöka undvika de allergen som orsakar problemen – är du allergisk mot katt ska du helst inte vara nära katter, till exempel. Men det är ibland lättare sagt än gjort eftersom exempelvis pollen och kvalster är svåra att skydda sig mot.

På apotek finns receptfria läkemedel med antihistamin som ofta hjälper vid allergi, såsom ögondroppar, tabletter och nässpray. Receptfria salvor kan dämpa symptomen vid kontaktallergi och allergiska eksem.

När bör jag söka vård?
----------------------

Kontakta sjukvården om du misstänker att du eller ditt barn är allergisk och inte blir hjälpt av receptfria läkemedel.

Sök vård vid klåda i halsen, svullna läppar eller kliande utslag.

Sök vård akut eller ring 112 om du eller ditt barn får symptom som tyder på anafylaktisk chock – det är ett potentiellt livshotande tillstånd.

**Sök vård omedelbart vid en akut allergisk reaktion som ger:**

*   hjärtklappning och tryck över bröstet
    
*   andningsbesvär
    
*   magsmärtor
    
*   svimningskänsla med blodtrycksfall
    
*   kalla händer och fötter till följd av försämrad blodcirkulation.
    

Så kan Kry hjälpa till
----------------------

Du kan vända dig till oss på Kry för att få råd och hjälp vid olika allergier. Vi gör en individuell bedömning baserat på dina eller barnets symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

På vissa vårdcentraler i Sverige kan vi erbjuda [allergivaccination](https://www.kry.se/allergivaccination/ "allergivaccination"). Allergen immunterapi, eller AIT, pågår som regel under flera år och kräver att du är listad hos oss på Kry.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.