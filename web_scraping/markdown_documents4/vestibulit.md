Allmänt om vestibulit
---------------------

Vestibulit är vanligast hos kvinnor mellan 15 och 30 år som inte har genomgått en vaginal förlossning. Smärtan kan göra det svårt att fungera som vanligt i vardagen och orsakar ofta både fysiskt och psykiskt obehag. I förlängningen kan det leda till relationsproblem, minskad sexlust, oro kring samlivet och en rädsla att inte kunna få barn. Sammantaget kan besvären påverka hela din livskvalitet negativt.

Det finns sällan en enkel förklaring till vestibulit och det har länge funnits en stor okunskap om tillståndet, även inom vården. Utöver smärtkänslighet i slidöppningen och känslan av att det bränner eller svider i underlivet ger vestibulit inga tydliga, fysiska symptom. Därför har den här typen av smärta tidigare varken uppmärksammats, diagnostiserats eller behandlats på rätt sätt. Nu finns större kunskap och bättre möjligheter att lindra besvären.

Smärta i slidan kan kännas olustigt att prata om därför har många ont utan att berätta det för någon. Men det är viktigt att söka vård om du har ont i underlivet – det finns hjälp att få. Utan behandling kan smärta som beror på vestibulit återkomma gång på gång under många år och dessutom förvärras.

Symptom vid vestibulit
----------------------

Vestibulit orsakar smärta i slidöppningen. Smärtan är ofta intensiv och kan kännas svidande, brännande eller skärande. Den kan vara mycket kraftig och du kanske upplever att det gör ont i hela slidan, såväl inuti slidväggen som runt slidan.

Vissa besväras bara av vestibulit i samband med penetrerande samlag, eller när till exempel en tampong förs in i slidan. Andra har konstant smärta som gör det svårt att cykla eller rida. Vid svår vestibulit kan även lätt beröring eller olika rörelser göra ont. Då är det smärtsamt att sitta på huk, sitta ner över huvud taget eller ha klädesplagg som sitter för tätt mot underlivet.

Vanliga symptom:

*   intensiv smärta i slidöppningen
    
*   rodnad i slidöppningen
    
*   smärta i underlivet vid tryck och beröring
    
*   smärta vid samlag
    
*   [oro och ångest](https://www.kry.se/fakta/angest-och-oro/ "oro-och-angest") kopplat till smärtan.
    

Vid vestibulit är det vanligt att även drabbas av slidkramp, så kallad vaginism.

### Andra tänkbara förklaringar

Vaginism kan ge liknande symptom som vestibulit men kännetecknas främst av muskelkramp som gör det omöjligt att föra upp något i slidan. Långvariga besvär med återkommande svampinfektioner kan också leda till smärta i slidan.

[Endometrios](https://www.kry.se/fakta/endometrios/ "endometrios") orsakar ofta djup smärta vid samlag, men brukar vara starkt förknippat med menstruationen och även kännetecknas av [magsmärtor](https://www.kry.se/fakta/ont-i-magen/ "magsmartor") och urinvägsbesvär. [Atrofisk vaginit](https://www.kry.se/fakta/torra-slemhinnor/ "atrofisk-vaginit") orsakar torra slemhinnor i slidan – det kan göra ont vid samlag, men smärtan beror på just torrhet och är inte lika långvarig och intensiv som vid vestibulit.

Generaliserad vulvodyni är ett smärttillstånd i slidan som främst drabbar äldre kvinnor. Symptomen liknar vestibulit, men smärtan är konstant från början och inte kopplad till penetration. Det finns även andra förklaringar till smärta i underlivet – ofta krävs en gynekologisk undersökning för att identifiera var smärtan sitter och vilken behandling som krävs.

Orsaker till vestibulit
-----------------------

Vestibulit innebär att nerverna i slidöppningen har blivit extra känsliga. Det finns ingen tydlig förklaring till smärtan.

Tidigare smärttillstånd kan vara en utlösande faktor som sedan finns kvar som ett minne i kroppen. Det kan till exempel bero på smärtsamma samlag om slidan varit särskilt torr eller slemhinnan extra känslig. Om du har upplevt smärta vid penetrerande sex kan det leda till muskelspänningar nästa gång du försöker och orsaka en återkommande smärtproblematik.

Utlösande faktorer som kan göra slemhinnan skör och orsaka smärta:

*   återkommande svampinfektioner
    
*   antibiotikakurer
    
*   sex utan att vara upphetsad och våt
    
*   överdriven tvättning
    
*   preventivmedel med hormoner, som [p-piller](https://www.kry.se/fakta/p-piller/ "p-piller") eller hormonspiral.
    

Andra smärttillstånd, psykologiska besvär och allvarlig [stress](https://www.kry.se/fakta/stress/ "stress") kan också vara utlösande faktorer till slidsmärtan.

Utredning och behandling vid vestibulit
---------------------------------------

Smärta i underlivet bör alltid utredas av läkare. För att vara säker på att det handlar om just vestibulit behöver du göra en gynekologisk undersökning och berätta om dina besvär – hur du upplever smärtan, när den uppstår och hur den förvärras. Om det är svårt att konstatera vad dina besvär beror på eller om du har särskilt svår smärta kan du behöva besöka en så kallad vulvamottagning som finns på olika sjukhus runt om i landet.

Vestibulit definieras som ett långvarigt smärttillstånd som varat i minst sex månader. Det finns inga läkemedel som helt kan bota vestibulit, men en kombination av behandlingsmetoder kan ofta lindra symptomen och göra dig besvärsfri. Det kan till exempel hjälpa att avstå från [preventivmedel med hormoner](https://www.kry.se/fakta/preventivmedel-med-hormoner/ "preventivmedel-med-hormoner"), använda bedövningsgel och få hjälp med muskelavslappnande övningar hos en fysioterapeut.

Sexualrådgivning, samtalsstöd och kognitiv beteendeterapi (KBT) kan också göra det lättare att hantera besvären. Ibland kan antidepressiva läkemedel i låg dos hjälpa vid smärtsyndrom som vestibulit.

Botox är muskelavslappnande och injektioner i musklerna runt slidan verkar kunna minska smärtan, men det är en ny behandlingsform som fortfarande utvärderas. Vid mycket svår vestibulit kan en liten del av slemhinnan nära slidöppningen behöva opereras bort.

Vad du själv kan göra
---------------------

Vid vestibulit bör du undvika allt som irriterar underlivet i onödan. Tvätta dig bara med vatten och inte för ofta, tillför fukt och avstå från samlag när du har ont. Använd inte receptfria läkemedel mot svamp – de kan förvärra dina besvär och göra slemhinnan i slidan ännu skörare.

Om du har sex kan det vara bra att berätta om dina besvär, så att din partner förstår att penetrerande sex kan vara smärtsamt för dig.

Så här kan du lindra dina besvär:

*   undvik tvål när du tvättar dig i underlivet – använd bara vatten
    
*   tänk på att vatten är uttorkande – använd inte vatten i onödan och stryk gärna lite barnolja över slidväggen innan du duschar
    
*   tillför extra fukt i slidan – vaselin, fet salva och barnolja kan lindra smärtan
    
*   välj mensskydd som inte har kontakt med slidväggen – binda är ett bättre alternativ än tampong och menskopp
    
*   undvik lokala läkemedel mot svamp – de kan göra slemhinnan skörare
    
*   avstå från penetrerande sex när du har ont – annars kan besvären förvärras
    
*   använd glidmedel när du har sex – då skyddar du slemhinnan
    
*   prova gärna hormonfria preventivmedel – hormoner kan göra slemhinnan skör
    
*   försök att stressa mindre – stress kan förvärra besvären och bidra till muskelspänningar
    
*   gör knipövningar – om du kan kontrollera musklerna i bäckenbotten blir det lättare att slappna av
    
*   prova avslappningsövningar – studier visar att exempelvis yoga och mindfulness kan ha positiv effekt.
    

Då bör du söka vård
-------------------

Alla typer av underlivsbesvär bör tas på allvar och du ska alltid söka vård om du har ont. Besvär som inte behandlas kan leda till vestibulit och vestibulit som inte behandlas kan i sin tur leda till ett ännu mer smärtsamt tillstånd.

Sök vård om du har smärta i samband med vaginalt samlag eller om det gör ont när du för upp något i slidan, till exempel en menskopp eller tampong.

Så kan Kry hjälpa till
----------------------

För att kunna ställa diagnosen vestibulit krävs en fysisk undersökning, men du kan vända dig till oss på Kry för att få råd och information. En sjuksköterska eller läkare gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

Vid vestibulit kan vi också erbjuda kontinuerlig uppföljning och återbesök till psykolog.