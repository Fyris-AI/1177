Symptom vid afte
----------------

Vanliga tecken på afte är smärta och sveda i munnen när du äter. Besvären brukar börja med en blåsa på tungan, i gommen eller andra delar av munnen. Blåsan utvecklas till ett avgränsat, kraterformat sår med en rodnad runt om.

Munblåsor och sår kan varierar i storlek beroende på var i munnen de sitter. Antalet kan också variera – vissa får bara någon enstaka blåsa i munnen, andra besväras av många sår relativt ofta. De är oftast någon eller några millimeter stora och självläker inom 10 dagar.

**Vanliga symptom vid afte:**

*   sår och blåsor i munnen
    
*   sveda och smärta i munnen
    
*   svårigheter att äta och dricka på grund av sveda.
    

Ibland kan afte vara ett första tecken på [celiaki](https://www.kry.se/fakta/mage-och-tarm/celiaki/ "celiaki") eller inflammatoriska tarmsjukdomar som kan ge låga blodvärden eller [anemi](https://www.kry.se/fakta/ovrigt/anemi/ "anemi").

###   
Andra tänkbara förklaringar

Sår i munnen som gör att det kan kännas obehagligt eller svårt att äta kan bero på flera saker. Vid [munsår](https://www.kry.se/fakta/munsar/ "munsar"), som orsakas av herpesvirus, kan det uppstå små sår och blåsor på läppen, men också i och runt munnen. Första gången du får en herpesinfektion kan du få en kraftig irritation i tandköttet, så kallad stomatit. Ibland uppstår även blodblåsor i munnen med rött och irriterat tandkött och munslemhinna.

[Höstblåsor](https://www.kry.se/fakta/hostblasor/ "hostblasor") kan orsaka små blåsor i munnen och runt munnen eller andra delar av ansiktet. Höstblåsor kan även synas på exempelvis händerna eller fötterna. Det är vanligt att bli trött och ha [feber](https://www.kry.se/fakta/infektioner/feber/ "feber") samtidigt. [Vattkoppor](https://www.kry.se/fakta/infektioner/vattkoppor/ "vattkoppor") kännetecknas främst av vätskefyllda blåsor och utslag på kroppen, men det kan även uppstå små blåsor i munnen och på tungan.

Lichen planus är en hudsjukdom som även kan uppstå i munnens slemhinna, då får du en vit beläggning i munnen eller röda utslag som ibland övergår i sår.

Svamp i munnen, som kallas torsk hos små barn, kan ge utslag eller en vit hinna i munnen och på tungan. Tandproteser kan orsaka skavsår i munnen som bildar små sår eller blåsor i tandköttet eller insidan av kinden. Om du pressa ihop käkarna eller gnisslar tänder kan det i vissa fall också leda till små sår i munnen.

Orsaker till afte
-----------------

Det är inte helt klarlagt vad som orsakar afte, men det är inte ett smittsamt besvär – såren bildas ofta vid nedsatt allmäntillstånd, till exempel i samband med infektioner. Det kan bero på en autoimmun process som gör att kroppens immunsystem reagerar mot de egna vävnaderna.

Afte finns i olika former – därför kan du få olika stora blåsor och besvären kan ta olika lång tid att läka. Ibland kan afte ha kopplingar  till något bakomliggande tillstånd, exempelvis celiaki eller inflammatoriska tarmsjukdomar som kan ge vitaminbrist och lågt blodvärde.

Studier visar att en redan irriterad munslemhinna är mer sårbar för afte, till exempel om du är torr i munnen eller röker.

**Några faktorer som gör dig mer sårbar för afte:**

*   [förkylning](https://www.kry.se/fakta/infektioner/forkylning/ "forkylning") och andra [luftvägsinfektioner](https://www.kry.se/fakta/infektioner/luftvagsinfektioner/ "luftvagsinfektioner")
    
*   muntorrhet
    
*   [rökning](https://www.kry.se/fakta/ovrigt/rokning/ "rokning")
    
*   [snusning](https://www.kry.se/fakta/fragor-och-svar/sluta-snusa/ "snusning")
    
*   viss läkemedelsbehandling
    
*   tandkräm och munsköljmedel med natriumlaurylsulfat (SLS)
    
*   [celiaki](https://www.kry.se/fakta/celiaki/ "celiaki"), som kallas för eller glutenintolerans i dagligt tal
    
*   inflammatorisk tarmsjukdom.
    

Behandling vid afte
-------------------

Förkylningsblåsor och andra små sår i munnen läker som regel av sig själva inom tio dagar. Om såren inte försvinner eller om du har så ont att du inte kan äta finns receptfria läkemedel som kan lindra besvären. Om du har återkommande eller långvariga symptom kan du behöva undersökas av läkare. I mer ovanliga fall kan du remitteras till annan specialist för att utesluta bakomliggande orsaker till besvären.

Vad kan jag göra själv?
-----------------------

Eftersom afte ofta gör ont i munnen och halsen kan det kännas svårt att äta. Därför brukar det vara bra att avstå från exempelvis sur och salt mat. Välj gärna flytande kost om du upptäcker blåsor i munnen. Avstå från för varm eller starkt kryddad mat. Det kan kännas lindrande att äta något kallt, som glass eller yoghurt.

Var noga med att hålla rent i munnen – byt tandborste regelbundet och rengör eventuell tandställning eller tandprotes varje dag. Tandkräm och munsköljmedel kan ibland förvärra besvären. Om du har afteblåsor ska du undvika produkter som innehåller så kallat natriumlaurylsulfat, SLS.

På apotek finns särskild tandkräm och munskölj som kan lindra besvär med afte hos både barn och vuxna. Där finns också läkemedel mot muntorrhet. Rådgör gärna med apotekspersonalen om du har besvär med blåsor i munnen – de kan föreslå produkter och lämplig behandling.

När bör jag söka vård?
----------------------

Kontakta vården om du har sår i munnen som inte läker inom två veckor eller har återkommande besvär med blåsor i munnen.

Sök vård om du har stora blåsor eller sår i munnen, svår afte eller upplever att det är besvärligt att äta. Det gäller även om du har blåsor eller sår i munnen i kombination med hög feber och påverkat allmäntillstånd.

Om du tror att dina aftesår kan vara kopplade till något problem med tänderna eller exempelvis en tandprotes bör du vända dig till en tandläkare.

Så kan Kry hjälpa till
----------------------

Du kan vända dig till oss på Kry för att få råd och hjälp vid afte. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.