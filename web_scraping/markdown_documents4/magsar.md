Symptom på magsår
-----------------

Magsår (ulcus) kan kännas på olika sätt och antingen ge diffusa symptom som kommer och går eller akuta buksmärtor. I lindrigare fall kan du få molande värk högt upp i mitten av magen. [Halsbränna](https://www.kry.se/fakta/halsbranna/ "halsbranna"), [illamående och kräkningar](https://www.kry.se/fakta/illamaende/ "illamaende-och-krakningar") är också vanliga symptom. Även viktnedgång och svårighet att svälja kan förekomma. Vid blödande eller brustet magsår är förloppet snabbt och smärtan intensiv.

Akuta symptom vid blödande magsår:

*   kraftiga magsmärtor i övre delen av magen
    
*   blodiga eller kaffesumpsliknande kräkningar
    
*   svart avföring eller blod i avföringen
    
*   hård och spänd mage
    
*   feber och allmän sjukdomskänsla.
    

### Andra tänkbara förklaringar

Magsmärtor och illamående behöver inte betyda att du har just magsår. [Magkatarr](https://www.kry.se/fakta/magkatarr/ "magkatarr") (gastrit) och [IBS](https://www.kry.se/fakta/ibs/ "ibs") kan exempelvis ge liknande besvär, men ofta i en lindrigare form. Magsår ger ihållande symptom som brukar försämras över tid eller uppstå akut.

Orsaker till magsår
-------------------

Om slemhinnan är försvagad i magsäcken eller tolvfingertarmen kan det bildas magsår. Finns det inte tillräckligt med skyddande slem kan magsyra tillsammans med enzymet pepsin skapa sår. Det beror ofta på en infektion som orsakas av bakterien helicobacter pylori. Magsår kan även orsakas av kortison eller antiinflammatoriska läkemedel, men du kan även få besvär utan att det finns någon tydlig förklaring.

Om du röker är du betydligt mer sårbar för magsår än andra.

Ett blödande eller brustet magsår innebär att såret har gått igenom slemhinnans vägg och att det finns risk att innehållet läcker ut i buken.

Behandling
----------

För att konstatera magsår krävs en medicinsk utredning som bland annat inkluderar en undersökning av mag-tarmkanalen genom så kallad skopi. Magsår som orsakas av bakterier behandlas med antibiotika och läkemedel som minskar syraproduktionen. Om magsåret är orsakat av ett läkemedel byter läkaren ut läkemedlet och ordinerar ofta även medicin som minskar magsyran.

Vad kan jag göra själv?
-----------------------

På apotek finns receptfria läkemedel som minskar eller neutraliserar magsyran och lindrar besvär om du har halsbränna och ont i magen. Om behandlingen inte hjälper och du misstänker att du har fått magsår behöver du uppsöka läkare.

Du kan minska risken för magsår genom att undvika:

*   rökning
    
*   alkohol
    
*   kaffe
    
*   starkt kryddad och hårt stekt mat
    
*   inflammationshämmande läkemedel.
    

När bör jag söka vård?
----------------------

Boka en tid hos oss om du tror att du har magsår. Det gäller även om du har haft magsår tidigare och får nya besvär. Du bör även söka vård om du har svårt att svälja eller ofrivilligt går ner i vikt.

Vi gör alltid en individuell bedömning baserat på dina symptom och det du berättar. Du kan börja med ett digitalt möte för att få råd, men vid den här typen av magsmärtor krävs även en fysisk undersökning för att ställa rätt diagnos.

**Sök vård akut om:**

*   du får akuta smärtor i övre delen av magen.
    
*   du har svart avföring.
    
*   du har blodiga kräkningar.
    
*   du har kräkningar som liknar kaffesump.
    

Så bokar du tid på Kry
----------------------

**1\. Boka ett videosamtal eller chatt**  
Logga in med BankID i appen eller på kry.se. Berätta vad du söker vård för, välj sedan en tid som passar dig och bekräfta din bokning.

**2\. Ring och boka tid på din vårdcentral**  
Vi har vårdcentraler i flera delar av Sverige, som listad patient hos oss kan du få tillgång till alla. Hitta din närmaste vårdcentral nedan och boka tid.

**3\. Boka tid på Lättakuten**  
Flera av våra vårdcentraler har en lättakut som är öppen för alla våra listade patienter. Du bokar enkelt en tid via appen eller på kry.se. Nya tider släpps vardagar klockan 08:30.