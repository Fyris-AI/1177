Vad är femte sjukan?
--------------------

Femte sjukan är en vanlig virussjukdom hos små barn och barn i skolåldern. Vuxna kan också drabbas, men det är ovanligt. Minst hälften av befolkningen har haft sjukdomen, ofta utan att veta om det. Den kallas för den femte sjukan eftersom den tidigare ansågs vara nummer 5 i raden av vanliga barnsjukdomar.

Femte sjukan ger oftast lindriga symptom, även om du drabbas som vuxen. Som gravid är det däremot alltid klokt att försöka undvika alla typer av virusinfektioner. Femte sjukan kan i vissa fall smitta till barnet i livmodern och kan då orsaka [anemi](https://www.kry.se/fakta/ovrigt/anemi/ "anemi"), det vill säga blodbrist.

Om du har haft femte sjukan blir du immun och får antikroppar – du kan alltså bara få sjukdomen en gång.

Symptom vid femte sjukan
------------------------

Inkubationstid vid femte sjukan, tiden från smitta till symptom, kan vara allt från några dagar upp till tre veckor. Men femte sjukan ger inte alltid några tydliga symptom – många får så milda besvär att de är svåra att skilja från en vanlig förkylning. När sjukdomen ger typiska symptom brukar det uppstå en rodnad på barnets kinder. Ibland blir kinderna intensivt röda. Om barnet får utslag på sina kinder vid femte sjukan sprider de sig ofta till armar, ben och mage. Utslagen kan klia och göra huden varm.

Andra vanliga symptom som oftast kommer före utslagen är [feber](https://www.kry.se/fakta/barnsjukdomar/feber-hos-barn/ "feber"), trötthet, [huvudvärk](https://www.kry.se/fakta/barnsjukdomar/huvudvark-hos-barn/ "huvudvark") och ibland [diarré](https://www.kry.se/fakta/mage-och-tarm/diarre/ "diarre"), [illamående och kräkningar](https://www.kry.se/fakta/mage-och-tarm/illamaende/ "illamaende-och-krakningar"). När utslagen blossar upp brukar febern gå ner. Hudreaktionen försvinner för det mesta efter en vecka, men ibland tar det längre tid. Utslagen kan bli mer intensiva i samband med sol och värme eller fysisk ansträngning.

Femte sjukan brukar inte ge utslag hos dig som vuxen – vuxna får symptom som liknar en vanlig förkylning, men även ledvärk i handleder, händer, fotleder och knän. Ibland är ledvärk det enda tydliga symptomet hos vuxna och besvären kan sitta i några veckor eller mer. Det betyder alltså att du kan ha femte sjukan utan förkylningssymptom som feber eller hosta.

### **Vanliga symptom vid femte sjukan:**

*   röda kinder
    
*   utslag på armar, ben och ibland på magen
    
*   feber och trötthet
    
*   huvudvärk
    
*   diarré
    
*   illamående och kräkningar
    
*   klåda
    
*   värk i kroppen.
    

### **Andra tänkbara förklaringar**

Barn och spädbarn kan få utslag, rodnader, röda prickar eller blåsor på kroppen av många anledningar. Det kan bero på exempelvis allergier, eksem, svamp, virus eller bakterier. Utslagen vid femte sjukan kan likna hudreaktionerna vid [mässling](https://www.kry.se/fakta/infektioner/massling/ "massling") och [röda hund](https://www.kry.se/fakta/infektioner/rodahund/ "roda-hund"), men eftersom de ingår i det allmänna vaccinationsprogrammet för barn är det mycket ovanliga sjukdomar i Sverige.

[Nässelutslag hos barn](https://www.kry.se/fakta/hudsjukdomar/nasselutslag/ "nasselutslag-hos-barn") i ansiktet kan likna femte sjukan. De brukar blossa upp fort och kan snabbt sprida sig eller byta plats på kroppen. [Värmeutslag hos barn](https://www.kry.se/fakta/barnsjukdomar/varmeutslag-hos-barn/ "varmeutslag-hos-barn") och soleksem kan också orsaka utslag som påminner om femte sjukan.

Orsaker till femte sjukan
-------------------------

Femte sjukan orsakas av ett parvovirus som kallas för B19. Viruset överförs via droppsmitta. Ibland uppstår epidemier som innebär att ovanligt många barn kan smitta varandra under samma period.

Det finns inget vaccin mot femte sjukan.

Behandling vid femte sjukan
---------------------------

Det finns inte någon specifik behandling mot femte sjukan. Besvären är oftast lindriga och brukar inte kräva någon sjukhusvård. Det räcker som regel med vila och att behandla eventuell feber och förkylningssymptom.

Barn och vuxna med nedsatt immunförsvar eller allvarlig sjukdom bör kontakta sjukvården för råd och för att minska risken för komplikationer.

Vad kan jag göra som förälder?
------------------------------

Vid feber är det bra att vila, dricka ordentligt och låta kroppen återhämta sig. När utslagen kommer är barnet inte längre smittsamt och kan gå till skola eller förskola som vanligt, även om rodnaden finns kvar.

På apotek finns kylbalsam som kan lindra klådan. Där finns även febernedsättande läkemedel – de förkortar inte sjukdomsförloppet men kan lindra symptomen. Barn och ungdomar under 18 år ska inte använda läkemedel med acetylsalicylsyra utan läkares rekommendation på grund av risk för Reyes syndrom. Det är ett ovanligt men allvarligt tillstånd som kan påverka hjärna och lever.

När bör jag söka vård?
----------------------

Sök vård om du är osäker på vad som orsakat utslagen och om du eller ditt barn har hög feber eller ett nedsatt allmäntillstånd.

Som vuxen ska du söka vård om du misstänker att du har smittats av femte sjukan och samtidigt är gravid eller har nedsatt immunförsvar. Om du har en blodsjukdom är det också viktigt att söka vård eftersom femte sjukan då kan orsaka blodbrist.

Så kan Kry hjälpa till
----------------------

Du kan vända dig till oss på Kry för att få råd och hjälp vid femte sjukan. Vi gör en individuell bedömning baserat på barnets symptom och det som framkommer under vårdmötet. Du eller barnet kan därefter bli ordinerad behandling alternativt remitterad till vidare vård.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.