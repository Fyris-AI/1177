Vad är psoriasis i underlivet?
------------------------------

[Psoriasis](https://www.kry.se/fakta/hudsjukdomar/psoriasis/ "psoriasis") är en kronisk, inflammatorisk hudsjukdom som kan uppstå i olika former och på olika delar av kroppen. Utslagen brukar komma i skov. Det betyder att besvären återkommer med tydligare symptom under vissa perioder.

Röda, fjällande fläckar i huden är typiska besvär vid den vanligaste formen av psoriasis, så kallad plackpsoriasis. Vid psoriasis i underlivet, som ger utslag vid könsorgan eller anus, handlar det oftast om invers psoriasis. Invers psoriasis kan även ge symptom i hudveck, under brösten och på andra varma eller fuktiga hudpartier. Invers psoriasis kännetecknas av röd och glansig hud, ofta utan fjäll. Sveda och klåda är också vanliga symptom.

Psoriasis i underlivet kan drabba personer i alla åldrar – det är vanligt att samtidigt ha besvär med psoriasis på andra delar av kroppen. För att sjukdomen ska ge symptom krävs som regel både genetiska anlag i kombination med olika så kallade triggerfaktorer som exempelvis bakteriell halsfluss, stress eller viss läkemedelsbehandling.

Symptom vid psoriasis i underlivet
----------------------------------

Psoriasis i underlivet kännetecknas av klarröda, glansiga utslag eller fläckar som även kan vätska. Klåda och sveda i underlivet är också vanliga symptom. Ibland kan du även få små sprickor i huden. Utslagen brukar vara tydligt avgränsade mot den friska huden runt omkring. Psoriasis kommer som regel i skov – besvären brukar alltså vara mer intensiva under vissa perioder

Psoriasis i underlivet hos en flicka eller kvinna ger ofta utslag på blygdläpparna. Som pojke eller man får du ofta psoriasis i form av utslag och svullnad på ollonet eller insidan av förhuden på penis. Vid utslag på penisskaftet kan utslagen ibland fjälla.

Du kan även få hudreaktioner runt analöppningen och mellan skinkorna. Analklåda är också vanligt. Psoriasis kan även ge utslag på ljumskar och lår, oftast lårens insida.

**Vanliga symptom vid psoriasis i underlivet:**

*   klåda och sveda
    
*   fläckvis glansig och röd hud som även kan vätska
    
*   ibland sprickor i huden
    
*   ibland fjällande hud.
    

###  **Andra tänkbara förklaringar**

[Svamp i underlivet](https://www.kry.se/fakta/gynekologi/svamp-i-underlivet/ "svamp-i-underlivet") kan likna psoriasis. Då blir huden också röd och glansig, ofta med kraftig klåda och ibland sveda. Svamp i slidan kännetecknas som regel även av en grynig flytning.

Eksem kan också likna psoriasis i underlivet, inte minst om du har utslag i ljumsken eller mellan skinkorna. Kliande utslag kring bland annat könsorgan eller analöppning kan ibland bero på så kallad lichen sclerosus eller lichen planus som också påverkar huden på olika sätt.

Orsaker till psoriasis i underlivet
-----------------------------------

Psoriasis är en inflammatorisk systemsjukdom som kan påverka både huden och lederna. Dina utslag vid psoriasis beror bland annat på en ovanligt snabb tillväxt av hudcellerna.

För att utveckla sjukdomen krävs ärftliga anlag i kombination med utlösande så kallade triggerfaktorer som exempelvis infektioner, stora stresspåslag eller viss läkemedelsbehandling. Om båda föräldrarna har psoriasis, eller bär på anlagen utan att ha utvecklat sjukdomen, ökar risken att drabbas.

**Exempel på faktorer som gör dig mer sårbar för psoriasis:**

*   ärftlighet
    
*   infektioner som orsakas av exempelvis streptokocker eller svamp
    
*   kraftig, mental stress
    
*   hudskador
    
*   vissa läkemedel, exempelvis betablockerare, litium och klorokin
    
*   [rökning](https://www.kry.se/fakta/ovrigt/rokning/ "rokning")
    
*   [övervikt och fetma](https://www.kry.se/fakta/ovrigt/overvikt-och-fetma/ "overvikt-och-fetma").
    

Vid psoriasis i underlivet är invers psoriasis den vanligaste formen. Den kan uppstå i hudveck eller på andra ställen där hud ligger mot hud. Reaktionen kan ha kopplingar till värme, svett och eventuellt jästsvamp.

Behandling vid psoriasis i underlivet
-------------------------------------

En läkare kan ofta ställa diagnosen psoriasis och psoriasis i underlivet genom en enklare undersökning av huden. Din egen beskrivning av symptomen och när du har mer uttalade besvär ger också viktig information. Det gäller även om det finns psoriasis i familjen. Ibland kan läkaren behöva ta ett prov från huden för att utesluta andra orsaker till dina hudbesvär.

Vid psoriasis i underlivet och invers psoriasis är det vanligt att få behandling med kortisonkräm i kombination med svampdödande medel. Det är viktigt att välja rätt styrka eftersom huden är känslig i underlivet – en för stark kortisonkräm kan orsaka mer besvär. Under perioder när du har mindre besvärande utslag kan det räcka att använda mjukgörande krämer utan kortison.

Det finns även andra läkemedel och behandlingsformer som kan användas vid psoriasis i underlivet, bland annat behandling i tablettform och ljusbehandling.

Vad kan jag göra själv?
-----------------------

Vid psoriasis i underlivet behöver du ofta använda kortisonkräm för att lindra besvären när du drabbas av skov, men du bör som regel först rådgöra med din läkare för att vara säker på att du väljer rätt läkemedel. Under perioder när du har mindre uttalade besvär kan du använda en mjukgörande kräm. Undvik tvål när du har irriterad hud och använd helst hudvänliga textilier närmast kroppen.

**Så här kan du lindra symptom vid psoriasis:**

*   undvik tvål när du tvättar dig i underlivet
    
*   smörj in huden med mjukgörande kräm
    
*   använd kortisonkräm enligt läkares ordination
    
*   välj hudvänliga material närmast kroppen – textilier som låter huden andas hjälper till att hålla huden torr och minskar risken för fukt och svamp.
    

Studier tyder på att vissa livsstilsfaktorer kan göra dig mer sårbar för psoriasis – det gäller även psoriasisi ditt underliv. Övervikt, stress och rökning är några exempel.

När bör jag söka vård?
----------------------

Sök vård om du har besvär med klåda, sveda eller rodnad i underlivet. Du bör även söka vård om du har utslag som sprider sig eller börjar se annorlunda ut.

Sök vård direkt om du får utslag som blossar upp plötsligt, till exempel i samband med en infektion.

Så kan Kry hjälpa till
----------------------

Du kan vända dig till oss på Kry för att få råd och hjälp vid psoriasis i underlivet. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård. Psoriasis i underlivet kräver ofta en fysisk undersökning.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.