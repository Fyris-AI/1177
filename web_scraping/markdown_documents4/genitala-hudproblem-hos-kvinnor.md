Allmänt om genitala hudproblem hos kvinnor
------------------------------------------

Kvinnor får lätt hudproblem i underlivet eftersom området är känsligt och ganska oskyddat. Dusch och bad, starka tvålar samt åtsittande kläder som inte andas kan både torka ut och göra huden fuktig – vilket gör att den kan klia och bli irriterad. Hos kvinnor i klimakteriet blir slemhinnorna i underlivet och urinröret också lättare torra och kan ge problem. Även om det är jobbigt – när det kliar och gör ont – försvinner de flesta besvär snabbt vid behandling.

Här hittar du några besvär som kan göra att det kliar eller svider i underlivet:

Besvär vid genitala hudproblem hos kvinnor
------------------------------------------

### [Atrofisk vaginit](https://www.kry.se/fakta/torra-slemhinnor/ "atrofisk-vaginit")

När kvinnor når klimakteriet börjar nivåerna av hormonet östrogen att minska. Bristen på östrogen leder bland annat till att slemhinnorna i slidan och urinröret blir torra och sköra. När slemhinnorna är torra kan de klia och svida. Lindrigare besvär kan behandlas med receptfria läkemedel. Om du har stora problem bör du kontakta sjukvården för att få rätt behandling.

### [Eksem](https://www.kry.se/fakta/eksem/ "eksem")

Eksem kan orsaka klåda med röda utslag, bristningar och skorpor. Om eksemet sitter på blygdläpparna kan det även svida. Det finns många orsaker till eksem i underlivet, till exempel vissa material, starka tvålar och olika läkemedel. Har du stora problem bör du söka vård för att få behandling.

### [Flatlöss](https://www.kry.se/fakta/flatloss/ "flatloss")

Flatlöss kan smitta via samlag, eller till exempel vid kontakt med badhanddukar eller sängkläder. Lössen ger klåda och sitter främst vid könsorganet, men kan också finnas under armarna och i ögonbryn. Sök vård om du tror att du har flatlöss. När du vet att det är just löss du har kan du behandla dem själv med parasitdödande medel som du hittar receptfritt på apotek.

### [Herpes i underlivet](https://www.kry.se/fakta/herpes-i-underlivet/ "herpes-i-underlivet")

Var tredje person bär på herpesvirus. De flesta vet inte om det och märker inte av det. Om du har herpes i underlivet kan det – men inte alltid – kännas ömt och klia. Sedan får du små blåsor som blir till sår när de spricker. Herpes går ofta över av sig själv. Men vid stora besvär kan virushämmande läkemedel ges på recept.

### [Kondylom](https://www.kry.se/fakta/kondylom/ "kondylom")

Kondylom är en könssjukdom som ger vårtor i underlivet eller vid ändtarmen. Vårtorna läker ofta av sig själva, men ibland kan det kan ta flera år. Det går att bli av med vårtorna snabbare genom olika behandlingar.

### Lichen Sclerosus

Lichen Sclerosus är en hudsjukdom som sitter på de yttre delarna av könsorganet. Den är vanligast hos kvinnor över 40 år och ger klåda, sveda och smärta vid samlag. Sök vård om du har klåda i underlivet och ser vita partier och små blåmärken för att få rätt behandling.

### [Psoriasis i underlivet](https://www.kry.se/fakta/psoriasis-i-underlivet/ "psoriasis-i-underlivet")

När du har psoriasis i underlivet kan du se röda glansiga fläckar på blygdläpparna, i ljumskarna och lårens insida. Du kan också ha utslag i analöppningen och på skinkorna. Med behandling försvinner besvären snabbt.

### [Svamp i underlivet](https://www.kry.se/fakta/svampinfektioner/ "svamp-i-underlivet")

Vid svamp i underlivet blir blygdläpparna röda och svullna. Ibland kan du känna att de gör lite ont. Det finns olika typer av läkemedel mot svamp, både receptfria och receptbelagda.

### [Syfilis](https://www.kry.se/fakta/syfilis/ "syfilis")

Syfilis är en ovanlig sjukdom, som bland annat smittar vid sex. Det är inte alla som får symptom på syfilis och du kan sprida smittan vidare utan att veta att du är sjuk. Men du kan också få symptom i form av ett eller flera sår i underlivet.