Vad är stjärtfluss
------------------

Stjärtfluss heter perianal streptokockdermatit på läkarspråk. Det är en bakteriell infektion som orsakas av samma bakterier som kan ge till exempel [halsfluss](https://www.kry.se/fakta/infektioner/halsfluss/ "halsfluss") och ibland [svinkoppor](https://www.kry.se/fakta/hudsjukdomar/svinkoppor/ "svinkoppor").

Stjärtfluss är vanligast hos barn, men ibland kan även du som vuxen få symptom. Besvären uppstår ofta i samband med halsfluss och kan också förekomma vid svinkoppor. Om någon i familjen har exempelvis halsfluss kan små barn få stjärtfluss i stället. Det är också vanligt att barn som själva har svinkoppor får stjärtfluss – om de kliar sig i såret och sedan petar sig i stjärten är det lätt att bakterierna sprids. Smittan överförs genom direktkontakt eller droppsmitta.

Symptom vid stjärtfluss
-----------------------

Stjärtfluss kännetecknas av klåda och rodnad runt anus. Besvären kan lätt sprida sig i underlivet – då kan symptomen inkludera flytningar från slidan eller förhudsinflammation hos pojkar. Ibland kan infektionen orsaka små sprickor i huden. Det kan göra ont att bajsa och därför kan stjärtfluss ibland leda till förstoppning.

Stjärtfluss orsakar bara lokala besvär, inte feber eller ett förändrat allmäntillstånd.

**Vanliga symptom vid stjärtfluss:**

*   klåda och rodnad vid analöppningen
    
*   ibland klåda och rodnad även på penis eller runt slidan
    
*   ibland små sprickor i huden som kan blöda och göra det obehagligt att bajsa.
    

###   
Andra tänkbara förklaringar

[Springmask](https://www.kry.se/fakta/mage-och-tarm/springmask/ "springmask") är en relativt vanlig orsak till klåda och rodnad runt ändtarmsöppningen hos barn i förskoleåldern. Det är viktigt att få rätt diagnos eftersom springmask bland annat kräver mycket noggrann hygien, byte av sängkläder och städning för att bli av med infektionen.

[Svampinfektioner](https://www.kry.se/fakta/infektioner/svampinfektioner/ "svampinfektioner") och [eksem](https://www.kry.se/fakta/hudsjukdomar/eksem/ "eksem") kan också orsaka smärta, irritation, rodnad och klåda runt ändtarmsöppningen. Det gäller även [förstoppning](https://www.kry.se/fakta/mage-och-tarm/forstoppning/ "forstoppning") och [hemorrojder](https://www.kry.se/fakta/mage-och-tarm/hemorrojder/ "hemorrojder").

Orsaker till stjärtfluss
------------------------

Stjärtfluss orsakas nästan alltid av streptokocker. Streptokocker kan även orsaka exempelvis halsfluss och svinkoppor – stjärtfluss förekommer ofta samtidigt. Ibland får små barn stjärtfluss när äldre barn och vuxna i samma familj har halsfluss.

Barn som har svinkoppor och kliar på utslagen får bakterier på fingrarna. Då är det lätt att även få stjärtfluss om barnet till exempel kliar sig i rumpan. Stjärtfluss kan precis som halsfluss och svinkoppor vara smittsamt.

Utredning och behandling vid stjärtfluss
----------------------------------------

Ofta räcker det med en kort läkarundersökning för att konstatera den typiska rodnaden som kännetecknar stjärtfluss. I vissa fall krävs ett snabbtest, som vid provtagning för halsfluss, eller en bakterieodling från området i samband med undersökning av huden. Stjärtfluss behandlas med antibiotika – infektionen går som regel inte över av sig själv.

Om besvären kommer tillbaka flera gånger kan det finnas anledning att kontrollera om familjemedlemmar bär på streptokocker som orsakar smitta.

Vad kan jag göra själv?
-----------------------

Huden mår bra av att luftas och hållas torr vid alla typer av hudirritationer i stjärten eller underlivet. Det gäller även vid stjärtfluss. Använd underkläder av naturmaterial och sov gärna utan trosor eller kalsonger på natten. Om du har en bebis eller äldre barn med blöjor är det viktigt att byta blöja ofta och låta stjärten lufta en stund.

Så länge stjärtflussen orsakar klåda och smärta kan det vara bra om ditt barn stannar hemma från förskolan. Besvären brukar gå över inom några dagar med hjälp av antibiotikabehandling.

När bör jag söka vård?
----------------------

Sök vård om du misstänker att du eller ditt barn har stjärtfluss. Var särskilt uppmärksam på symptom i samband med halsfluss eller svinkoppor i familjen, på förskolan eller i skolan.

Så kan Kry hjälpa till
----------------------

Du kan vända dig till oss på Kry för att få råd och hjälp vid stjärtfluss. Vi gör en individuell bedömning baserat på dina egna eller barnets symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.