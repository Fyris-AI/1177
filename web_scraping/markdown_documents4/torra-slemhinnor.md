Symptom vid torra slemhinnor
----------------------------

Om du har atrofiska slemhinnor känner du dig torr i slidan och underlivet. Du kan uppleva att det kliar eller svider. Ibland kan du vara så torr att du få små sprickor som dels kan göra ont och dels orsaka en liten blödning i din slemhinna i underlivet. Har du en torr slida kan det göra extra ont vid samlag eller när du kissar.

**Torra slemhinnor i underlivet – vanliga symptom:**

*   torrhet, klåda och sveda i slidan
    
*   flytningar, ibland blodblandade
    
*   bleka slemhinnor
    
*   sprickor och sår i slidväggen
    
*   smärta när du kissar
    
*   behov av att kissa ofta
    
*   smärta vid samlag
    
*   upprepade urinvägsinfektioner
    
*   inkontinens.
    

### Andra tänkbara förklaringar

Om det kliar och svider eller upplevs som en brännande känsla i underlivet kan det ibland bero på exempelvis [svamp](https://www.kry.se/fakta/gynekologi/svamp-i-underlivet/ "svamp") eller [bakteriell vaginos](https://www.kry.se/fakta/gynekologi/bakteriell-vaginos/ "bakteriell-vaginos"), som båda innebär en obalans i slidans bakterieflora. Svamp brukar även kännetecknas av en grynig flytning och vid bakteriell vaginos brukar flytningen lukta illa. Besvär med känsliga eller blödande slemhinnor kan också bero på exempelvis [eksem](https://www.kry.se/fakta/hudsjukdomar/eksem/ "eksem"), [psoriasis i underlivet](https://www.kry.se/fakta/hudsjukdomar/psoriasis-i-underlivet/ "psoriasis-i-underlivet") eller sexuellt överförbara sjukdomar som [klamydia](https://www.kry.se/fakta/konssjukdomar/klamydia/ "klamydia") eller mykoplasma. Alla dessa besvär kan orsaka torra slemhinnor i underlivet, ibland med små sprickor i slidan, oavsett om du är ung eller äldre.

Kliande utslag kring könsorgan eller analöppning kan ibland bero på så kallad lichen sclerosus eller lichen planus som också påverkar huden på olika sätt. Om du har rodnad och intensiv smärta i slidöppningen kan det bero på [vestibulit](https://www.kry.se/fakta/gynekologi/vestibulit/ "vestibulit").

Orsaker till torra slemhinnor
-----------------------------

Problem med torra och sköra slemhinnor i underlivet är särskilt vanligt under och efter [klimakteriet](https://www.kry.se/fakta/gynekologi/klimakteriet/ "klimakteriet"). Du kan även få besvär med torra slemhinnor efter en förlossning och vid amning eller i andra sammanhang där östrogenhalten har sjunkit i kroppen. Ibland kan friktion orsaka blödning, exempelvis efter samlag, om du har torra slemhinnor.

En lägre östrogennivå leder till minskad blodförsörjning och en förtunning av slidväggen. Du får ett högre pH-värde som förändrar bakteriefloran i slidan och gör att antalet laktobaciller minskar. De lägre östrogennivåerna kan även orsaka sköra slemhinnor i urinvägarna vilket innebär en ökad risk för exempelvis [urinvägsinfektion](https://www.kry.se/fakta/infektioner/urinvagsinfektion/ "urinvagsinfektion").

Ibland kan läkemedel och olika sjukdomstillstånd göra dig torr i underlivet.

Behandling av torra slemhinnor
------------------------------

Atrofisk vaginit drabbar nästan alla kvinnor i samband med klimakteriet och brukar vara lätt att behandla – känslan av ett torrt underliv går att lindra på flera sätt. Efter konsultation med läkare kan du bli ordinerad östrogenbehandling för att stärka slemhinnan och återfå den ph-balans som behövs i en frisk vagina.

Har du bara problem med vaginal torrhet brukar det räcka att behandla enbart slidan med hjälp av hormonsalva, hormonutsöndrande ring eller så kallade vagitorier. Om dina besvär med torrhet och klåda i underlivet uppstår i samband med klimakteriet kan det finnas anledning att tillföra hormoner via plåster eller tabletter – då påverkas hela kroppen för att även behandla vallningar, svettningar och andra övergångsbesvär.

Vad kan jag göra själv?
-----------------------

Om du har torra och irriterade slemhinnor i underlivet ska du undvika att tvätta dig med tvål. Använd bara vatten eller vatten och olja som är anpassad för intimhygien. Men tänk också på att inte använda vatten i onödan eftersom vatten är uttorkande och kan förvärra dina besvär – stryk gärna lite barnolja över slidväggen innan du duschar.

På apotek finns receptfria läkemedel i form av exempelvis salva eller kräm som kan hjälpa mot torra slemhinnor, både med och utan hormoner. Glidmedel kan också kännas lindrande för torra slemhinnor, till exempel om om du upplever smärta vid samlag eller känner dig allmänt torr i slidan.

När bör jag söka vård?
----------------------

Kontakta en läkare om du har stora besvär med torra och sköra slemhinnor i underlivet, inte minst om du upplever att sprickor leder till obehag, sveda och mindre blödning. Vid inkontinens eller upprepade urinvägsinfektioner kan du också få hjälp av sjukvården.

Om du är gravid och upplever att det svider i underlivet och att du har torra slemhinnor bör du prata med din barnmorska.

Sök vård om du har annorlunda flytningar eller blod i flytningarna, för att utesluta allvarligare problem.

Så kan Kry hjälpa till
----------------------

Du kan vända dig till oss på Kry för att få hjälp med torra slemhinnor i underlivet. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.