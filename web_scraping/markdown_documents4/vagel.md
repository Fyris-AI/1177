Symptom på vagel
----------------

Vagel är en tillfällig inflammation som är vanlig hos både barn och vuxna – den smittar inte. En vagel sitter på kanten eller insidan av ditt ögonlock. I vissa fall är den så liten att den knappt syns, men den kan också bli en eller ett par centimeter stor med rodnad runt omkring.

Vageln brukar komma plötsligt och orsaka ett svullet ögonlock ovanför eller nedanför ögat. Området kring vageln blir nästan alltid rött och det kan göra ont i ögonlocket eller ögat några dagar innan besvären börjar klinga av. Ögat kan även kännas kladdigt.

En yttre vagel sitter synlig och kan likna en finne på ögonlocket eller under ögat vid ögonfransarna. Ibland syns en gul eller vit prick mitt i svullnaden. En inre vagel sitter djupare och orsakar en röd svullnad som kan se ut som en liten knöl, bula eller böld på ögonlocket.

När svullnaden går ner och varet har tömts ut brukar vageln torka och läka. Ibland kan det finnas kvar en liten knöl i ögonlocket som kliar eller skaver i ögat.

**Vanliga symptom när du har en vagel:**

*   irritation och rodnad vid ögonlockets kant eller längre in i ögonlocket
    
*   ömhet, smärta och klåda på ögonlocket
    
*   svullet övre eller nedre ögonlock, ibland med en gulvit prick i mitten
    
*   talg och ökad mängd tårvätska i ögat
    
*   tillfälliga synbesvär som orsakas av svullnad eller sekret i ögat.
    

### Andra tänkbara förklaringar

[Ögonlocksinflammation](https://www.kry.se/fakta/ogonlocksinflammation/ "ogonlocksinflammation"), [ögoninflammation](https://www.kry.se/fakta/ogoninflammation/ "ogoninflammation"), [herpesvirus](https://www.kry.se/fakta/herpes-i-ogat/ "herpesvirus") och andra [ögonbesvär](https://www.kry.se/fakta/ogonbesvar/ "ogonbesvar") som exempelvis trånga tårkanaler med infektion i tårsäckarna kan också ge besvär kring ögonlocket. Även [allergi](https://www.kry.se/fakta/allergi/ "allergi"), [akne](https://www.kry.se/fakta/akne/ "akne"), [eksem](https://www.kry.se/fakta/eksem/ "eksem") och [rosacea](https://www.kry.se/fakta/rosacea/ "rosacea") kan orsaka irritation och svullnad över eller under ögat.

Ögonfransar som växer åt fel håll kan skapa en svullnad på ögonlocket och göra dig öm i eller runt ögat. Ibland kan [mollusker](https://www.kry.se/fakta/mollusker/ "mollusker") som sitter intill dina ögon likna en vagel, men då brukar du inte få någon svullnad runt ögat.

Orsaker till vagel
------------------

Om en talgkörtel blir inflammerad bildas en vagel på ögonlocket intill franskanten eller under ögonlocket, ovanför eller nedanför ögat.

Talgkörtlarnas uppgift är att producera fett som gör huden mjuk. Ibland kommer det in bakterier i en talgkörtel som leder till en inflammation. Svullnaden gör att körtelns öppning blockeras – då kan talgen bli inkapslad i huden och bilda en vagel.

Det finns en ökad risk att få in bakterier i talgkörtlarna om du ofta kliar dig i ögonen, till exempel vid [pollenallergi](https://www.kry.se/fakta/pollenallergi/ "pollenallergi"). Får du en vagel i ögat flera gånger finns det ofta en bakomliggande orsak som gör ögonlocket mer sårbart för infektioner, till exempel torra ögonlock, akne, eksem, rosacea eller ögonlocksinflammation.

Behandling av vagel
-------------------

En liten vagel intill ditt öga brukar torka ihop och försvinna inom någon vecka om du baddar ditt svullna ögonlock med varmt vatten och trycker ut svullnaden mot ögonlockskanten.

Vid långvariga besvär eller om du har en vagel som inte försvinner kan du behöva göra ett läkarbesök för att tömma vageln. Ibland kan du få behandling med receptbelagd salva eller droppar.

När en inflammation har läkt kan det i vissa fall finnas kvar en torr knöl under ögonlocket som bildar en liten cysta eller chalazion på läkarspråk. Den brukar försvinna av sig själv, men det kan ta lång tid. Vid en chalazion som orsakar långvariga eller kroniska besvär kan du behöva operera bort din vagel.

Om du får en vagel vid ögat flera gånger kan du behöva behandling mot exempelvis torra ögon, eksem eller ögonlocksinflammation.

Vad kan jag göra själv?
-----------------------

Du kan själv lindra besvären om du får en vagel i ögat genom att rengöra, värma och massera ögonlocket med varmt vatten. Då öppnar du upp talgkörteln så att inflammationen går över fortare. Var noga med din egen handhygien och försök att inte klia dig i ögonen.

När du ska behandla en vagel är det bra att undvika både smink och kontaktlinser så att du inte irriterar ögat ytterligare.

**Egen behandling av vagel:**

*   tvätta händerna med tvål och vatten innan du tvättar ögat
    
*   tvätta ögonlocket med en bomullstuss eller kompress som du har sköljt i  ljummet vatten
    
*   lägg en ren, varm och blötlagd kompress eller handduk över ögat i ungefär tio minuter
    
*   massera ögonlocket från svullnaden ut mot ögonfransen, då kan det ibland komma ut lite sekret
    
*   upprepa flera gånger per dag tills inflammationen försvinner – då kommer du att bli av med din vagel.
    

Det är vanligt att vaglar återkommer, särskilt om du har torra ögonlock, hudbesvär eller återkommande inflammation i ögonlocket. För att förebygga besvär är det viktigt att rengöra ögat med varmt vatten. Du kan även minska risken att få återkommande besvär med en ny vagel genom att smörja in ögonlocket och ögonlockskanten med mjukgörande ögonsalva som finns på apotek.

När bör jag söka vård?
----------------------

Sök vård om vageln inte har försvunnit efter några veckor och fortfarande orsakar besvär, trots egenvård. Du bör även söka vård om området är mycket svullet, rött och gör ont.

Sök vård om du har besvär med ögonfransar som växer in mot ögat.

Sök vård akut om du utöver ögonlocksinflammation eller andra ögonbesvär även upplever synbortfall, synpåverkan eller ljuskänslighet.

Så kan Kry hjälpa till
----------------------

Du kan vända dig till oss på Kry för att få råd och hjälp om du har besvär med en vagel. Vi gör en individuell bedömning baserad på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.