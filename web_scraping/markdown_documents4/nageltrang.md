Symptom vid nageltrång
----------------------

Nageltrång ger symptom i form av svullnad och ömhet i en tå eller ett finger. Det är särskilt vanligt att få besvär i en stortå. Symptomen är ofta relativt lindriga, men ibland kan nageltrång orsaka en infektion med pulserande värk och ett sår som varar.

**Typiska symptom vid nageltrång:**

*   ömhet och värk i tån
    
*   rodnad och svullnad runt nageln
    
*   varbildning.
    

### Andra tänkbara förklaringar

En nagelbandsinfektion kan orsaka ömhet och rodnad runt nagelkanten på ett finger eller en tå. Det är betydligt vanligare att få en infektion i nagelbandet på en fingernagel än på en tånagel. Besvären förekommer ibland samtidigt med nageltrång.

Nagelsvamp kan uppstå både på fingrar och tår. Det är vanligt att få svamp i och ibland under en tånagel, ofta i samband med fotsvamp. Då kan nageln bli tjockare än vanligt, men även missfärgad, mjuk och spröd. Åldersförändringar kan förändra nageln på ett liknande sätt. Om nageln faller bort eller om naglarna trycker mot skorna kan besvären orsaka ömhet och smärta.

Orsaker till nageltrång
-----------------------

Nageltrång kan orsakas av en skada på tån eller nageln, men ofta beror det på att nageln har klippts för kort. En annan förklaring kan vara att du har för små eller för trånga skor – då kan nageln kröka sig och tränga in i huden. Genetiska faktorer kan också spela in.

Risken för nageltrång ökar i samband med idrott eftersom små sår på tån i kombination med fotsvett, bakterier och för kortklippta naglar kan leda till besvär – barn i tonåren drabbas särskilt ofta.

Behandling av nageltrång
------------------------

Nageltrång ska alltid behandlas så att det inte leder till en djupare infektion. Ett infekterat nageltrång kan blir särskilt besvärlig om du har [diabetes](https://www.kry.se/fakta/hormonella-sjukdomar/diabetes/ "diabetes") eller dålig blodcirkulation.

Som regel kan du själv behandla och bota dina besvär genom att hålla fötterna rena och torra. Vid behov kan du även föra in en bit steril kompress under nageln – det brukar ge smärtlindring direkt och nageln får dessutom hjälp att växa ut rakt. Ibland kan nageltrång kräva behandling i form av en liten operation. Under en nageltrångsoperation avlägsnas antingen hela nageln eller en del av nageln. Vid en kraftig bakterieinfektion med varbildning kan du ibland behöva antibiotika.

Om du har långvariga besvär, som inte lindras med egenvård, kan en läkare behöva undersöka tån för att utesluta allvarlig sjukdom.

Vad kan jag göra själv?
-----------------------

Dagliga fotbad i ljummet vatten kan ofta räcka för att bli av med lindrigt nageltrång. Har du problem med exempelvis var eller inflammation i nagelbandet kan du även badda med bakteriedödande sårtvätt.

**Så här kan du behandla nageltrång:**

*   mjuka upp nageln i ljummet vattenbad
    
*   fila ner nageln försiktigt så att inget vasst trycker mot huden
    
*   badda nageln med vatten några gånger om dagen
    
*   för gärna in en bit kompress doppad i bakteriedödande sårtvätt under nagelkanten, en gasbinda skyddar och håller kompressen på plats.
    

På apotek finns receptfria, smärtstillande läkemedel som lindrar värken. Där finns även produkter som kan hjälpa till att räta ut din tånagel med hjälp av en liten klämma. Medicinsk fotvård hos en fotvårdsspecialist kan förebygga återkommande besvär med nageltrång.

**Så här kan du förebygga nageltrång:**

*   klipp av nageln så rakt du kan och aldrig för kort
    
*   tvätta och smörj in fötterna varje dag
    
*   välj sköna skor som inte trycker på tårna
    
*   om du brukar ha problem med nageltrång kan du föra in en bit bomull under nageln för att undvika att den växer in i tån.
    

När bör jag söka vård?
----------------------

Kontakta sjukvården om du har stora besvär med smärta och varbildning. Det gäller även om nageltrånget inte blir bättre och du till exempel får en inflammerad eller infekterad tå, trots att du själv har försökt lindra dina besvär.

Sök vård direkt om du i samband med nageltrång får hög [feber](https://www.kry.se/fakta/feber/ "feber") och känner dig allmänpåverkad, särskilt om du har diabetes eller någon annan sjukdom som minskar blodtillförseln till tårna. Du behöver även söka vård om du har smärta och domningar i tårna.

Så kan Kry hjälpa till
----------------------

Du kan vända dig till oss på Kry för att få råd och hjälp vid nageltrång. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.