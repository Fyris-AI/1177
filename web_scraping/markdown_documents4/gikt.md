Vad är gikt?
------------

Gikt är en inflammation som kan drabba olika leder. Det är den vanligaste inflammatoriska ledsjukdomen som även kallas för giktartrit eller inflammatorisk artrit. Det engelska ordet för gikt är gout. Det är särskilt vanligt att ha ont i stortån och få en röd och inflammerad tå brukar gikt kallas för podager eller portvinstå i dagligt tal.

Gikt är vanligast hos män – risken ökar med stigande ålder. Kvinnor med gikt får som regel symptom först efter [klimakteriet](https://www.kry.se/fakta/gynekologi/klimakteriet/ "klimakteriet"). Vissa personer kan få enstaka giktanfall, men de flesta får besvär minst en gång till inom ett år. Ibland kan långvariga inflammationer påverka flera leder samtidigt. Gikt är inte farligt, men kan i mer ovanliga fall ge kroniska besvär.

Symptom vid gikt
----------------

Vid gikt får du främst lokala symptom i en led. Den drabbade leden blir varm, röd och svullen. Du kan få kraftig smärta och ibland även [feber](https://www.kry.se/fakta/infektioner/feber/ "feber"). Besvären brukar komma plötsligt – akut gikt eller en giktattack börjar ofta på natten och förvärras inom ett dygn. Smärtan blir sedan successivt lindrigare och försvinner oftast helt inom ett par veckor.

Det är vanligast att få gikt i stortån, men besvären kan uppstå i vilken tå eller led som helst. Du kan till exempel få ont i fotlederna, hälarna eller fingrarna, exempelvis i tummen. Gikt kan även göra dig svullen i en armbåge eller ett knä. Vid långvarig eller återkommande gikt kan det uppstå små, gulvita knölar under huden. De små förhårdnaderna sitter ofta på dina fingrar, tår, näsvingar eller öron.

**Vanliga symptom vid gikt:**

*   svullnad, värme och rodnad kring en led, exempelvis stortån
    
*   ömhet och smärta i leden, exempelvis fingerled, fotled eller handled
    
*   blåröd missfärgning
    
*   nedsatt rörlighet i leden
    
*   långvariga besvär kan ge små, ljusa knölar under huden
    
*   ibland feber och frossa.
    

Vid gikt är det relativt vanligt att även ha andra besvär, exempelvis [njursten](https://www.kry.se/fakta/urologi/njursten/ "njursten") eller nedsatt njurfunktion.

### Andra tänkbara förklaringar

[Artros](https://www.kry.se/fakta/artros/ "artros") kan också uppstå i exempelvis tår och fingrar, men besvären brukar utvecklas långsamt genom åren. Typiska symptom är ömma och stela leder som till en början brukar komma i samband med rörelse och belastning. Ledbesvär som orsakas av exempelvis [borrelia](https://www.kry.se/fakta/borrelia/ "borrelia") kan också påminna om gikt.

Hallux valgus orsakar svullnad, rodnad och smärta i stortåns grundled, på sidan av foten. [Ledgångreumatism RA](https://www.kry.se/fakta/reumatism/ "ledgangreumatism-ra") och [psoriasis](https://www.kry.se/fakta/psoriasis/ "psoriasis") med artriter, så kallad psoriasisartrit, kan också ha en liknande symptombild som gikt, men drabbar oftast flera leder.

Orsaker till gikt
-----------------

Gikt orsakas av så kallade uratkristaller som samlas i eller intill en led. Uratkristaller kan bildas om du har en förhöjd nivå av urinsyra. Det beror antingen på en överproduktion av urinsyra eller en nedsatt förmåga hos njurarna att utsöndra syran. Då uppstår kristaller som orsakar en inflammation i leden. Om du får små knölar under huden beror det på att uratkristaller har samlats där. Du kan exempelvis få kristaller under fötterna. Det kallas för tofi.

Bakomliggande orsaker till en hög nivå av urinsyra eller högt urat är ofta ett högt intag av kost som innehåller fruktos eller av puriner, exempelvis kött och skaldjur. Ett högt alkoholintag i form av vin eller andra alkoholhaltiga drycker är också en vanlig orsak till gikt.

Gikt förekommer oftare med stigande ålder eftersom urinsyra i blodet ökar med åren. Besvären är vanligast hos män eftersom män har mer urinsyra i blodet. Hos kvinnor ökar produktionen av urinsyra efter klimakteriet. Så kallad primär gikt, ett ärftligt tillstånd som orsakar en rubbning i omsättningen av urinsyra, kan ibland orsaka besvär redan i tonåren.

**Vad kan utlösa gikt?**

*   högt intag av mat och dryck som innehåller fruktos, exempelvis fruktjuice
    
*   högt intag av mat som innehåller puriner, som bland annat finns i animaliskt protein
    
*   alkohol
    
*   [övervikt och fetma](https://www.kry.se/fakta/overvikt-och-fetma/ "overvikt-och-fetma")
    
*   njursvikt och andra njursjukdomar
    
*   [hjärtsvikt](https://www.kry.se/fakta/hjartsvikt/ "hjartsvikt") och andra hjärtsjukdomar
    
*   [diabetes](https://www.kry.se/fakta/diabetes/ "diabetes")
    
*   hög cellomsättning, till exempel i samband med [psoriasis](https://www.kry.se/fakta/psoriasis/ "psoriasis")
    
*   vissa läkemedel, exempelvis vätskedrivande och litium
    
*   ärftlighet.
    

Utredning och behandling vid gikt
---------------------------------

Gikt ger ofta tydliga och typiska symptom – ibland räcker det att titta och känna på leden men ibland kan du behöva ta vissa prover. Blodprov och ultraljud kan ge viktig information, men för att säkerställa en diagnos krävs provtagning av ledvätskan.

Vid gikt får du ofta behandling akut med läkemedel som kan dämpa inflammationen och även kontinuerlig behandling som kan minska nivån av urinsyra i blodet. Då minskar risken för återkommande gikt. Ändrade levnadsvanor kan också vara en viktig del vid behandling av gikt – du kan till exempel behöva avstå från alkohol eller viss mat som ökar risken för höga nivåer av urinsyra. Eftersom vissa läkemedel mot gikt kan påverka urinsyran kan det ibland vara aktuellt att byta läkemedel.

Vid gikt som är kopplad till exempelvis njurbesvär eller hjärt-kärlsjukdomar kan du behöva medicin och behandling som är särskilt anpassad efter hela sjukdomsbilden.

Vad kan jag själv göra?
-----------------------

Den enklaste åtgärden du själv kan göra för att behandla och lindra din gikt är att dricka tillräckligt mycket vatten – det hjälper njurarna att transportera ut urinsyra och minskar risken för uratkristaller. Du kan undvika eller minska besvär vid gikt genom att anpassa ditt intag av mat och dryck. Kostråd vid gikt kan till exempel innebära att välja bort alkohol och mat som innehåller fruktos eller puriner.

Generell egenvård vid inflammation är att avlasta leden och låta den vila. Du kan även lägga något kallt på leden för att minska svullnaden. På apotek finns smärtlindrande och inflammationshämmande läkemedel som minskar besvären.

**Så här kan du minska risken att drabbas av gikt:**

*   drick ordentligt med vatten
    
*   undvik drycker med fruktos
    
*   avstå från alkohol
    
*   var försiktig med mat som har hög purinhalt, exempelvis inälvsmat, svamp, fet fisk och kött
    
*   rör på dig och försök att gå ner i vikt om du är överviktig.
    

När bör jag söka vård?
----------------------

Sök vård om du får kraftig svullnad och smärta i stortån eller någon annan led. Du bör även söka vård om du har haft gikt tidigare och känner igen besvären.

Sök vård akut vid kraftig svullnad eller smärta i kombination med ett nedsatt allmäntillstånd med exempelvis feber eller frossa.

Så kan Kry hjälpa till
----------------------

Vid gikt krävs ofta ett fysiskt vårdmöte på någon av våra vårdcentraler.

Du kan vända dig till oss på Kry för att få hjälp med gikt. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.