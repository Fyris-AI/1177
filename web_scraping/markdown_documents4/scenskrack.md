Symptom på scenskräck
---------------------

Scenskräck ger en ångestreaktion när du behöver göra något inför publik. [Ångest](https://www.kry.se/fakta/angest-och-oro/ "angest") är en naturlig reaktion på det som vi tycker är hotfullt och kroppen förbereder sig då automatiskt på att skydda sig mot hotet. Det kan ge kroppsliga symptom som:

*   ansträngd andning
    
*   hjärtklappning och hög puls
    
*   [illamående](https://www.kry.se/fakta/illamaende/ "illamaende")
    
*   nervösa ryckningar
    
*   skakiga händer och knän
    
*   svettningar
    
*   torr mun
    
*   yrsel.
    

[Oron inför att behöva tala](https://www.kry.se/fakta/svart-att-prata-infor-grupp/ "oron-infor-att-behova-tala") eller framträda inför publik kan börja flera veckor i förväg. Det kan ge vad som kallas tankemässiga symptom:

*   koncentrationssvårigheter
    
*   känsla av att inte räcka till
    
*   rädsla att glömma vad du ska säga.
    

Det är också vanligt att efter framträdandet älta vad du gjorde eller sade, ofta på ett mycket självkritiskt och negativt sätt. Det leder ofta till mer ångest inför liknande  
situationer i framtiden.

Orsaker till scenskräck
-----------------------

Scenskräck – eller rampfeber – är den oro, rädsla eller ångest du upplever när du står i centrum för andras uppmärksamhet, som att tala eller framföra något inför publik. Det är en typ av [social ångest](https://www.kry.se/fakta/social-angest/ "social-angest") (rädsla för möten med andra människor där du känner dig granskad).

Vad du själv kan göra
---------------------

Scenskräck är en rädsla. En rädsla som går att förstå och arbeta bort. Det första steget är att utmana rädslan. Att erkänna för dig själv att du är rädd och orolig – men att du duger som du är. Du behöver sedan lära dig att hantera dina negativa tankar och uppfattningar om att tala eller framträda inför en grupp.

Du kan bli hjälpt av att:

*   göra avslappningsövningar
    
*   motionera eller ta en promenad innan ditt framträdande
    
*   möta katastroftankar och istället tänka mer realistiskt
    
*   ta kontakt med psykolog
    
*   vara dig själv
    
*   vara väl förberedd.
    

Behandling av scenskräck
------------------------

KBT, Kognitiv beteende terapi, är en behandlingsform som har en god och varaktig effekt vid bland annat scenskräck. KBT handlar om att bli uppmärksam på och ifrågasätta negativa tankar för att tolka händelser mer realistiskt. Ibland finns det behov av receptbelagda läkemedel mot hjärtklappning som skrivs ut av läkare.

Då bör du söka hjälp
--------------------

Sök hjälp om din scenskräck ger problem i vardags- eller arbetslivet.

Så kan Kry hjälpa till
----------------------

Du kan vända dig till oss på Kry för att få hjälp vid scenskräck. Legitimerad vårdpersonal gör en individuell bedömning baserat på dina symptom och det som framkommer under mötet. Du kan därefter bli rekommenderad en behandling alternativt hänvisad eller remitterad till vidare vård. Vid behandling av scenskräck och andra relaterade besvär kan vi ofta erbjuda uppföljande kontakt med psykolog och läkare.

Om du bokar ett digitalt möte som gäller ditt barn behöver barnet närvara under mötet. För att kunna boka ett barnmöte måste du vara vårdnadshavare till barnet.