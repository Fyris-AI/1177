Vad är halsfluss?
-----------------

Vid halsfluss blir halsmandlarna i halsen infekterade och svullnar upp – därför känns det trångt i halsen. Halsmandlarna är två mandelformade körtlar som sitter i svalget. De är en del av kroppens immunförsvar som skyddar mot infektioner.

Halsfluss är vanligast bland barn och unga, men alla kan drabbas. Om du har halsfluss kan du lätt råka smitta andra. Därför är det viktigt att både du som är sjuk och personer i din närhet tvättar händerna ofta och om möjligt undviker närkontakt med andra under sjukdomstiden.

Symptom vid halsfluss
---------------------

Halsfluss brukar ha en inkubationstid på ett par dagar efter smittotillfället, ibland längre, som följs av ett sjukdomsförlopp på en vecka eller två.

Första tecken på halsfluss är som regel inflammerade, svullna halsmandlar och ibland vita prickar i halsen. Då gör det ont i halsen, särskilt när du sväljer. Du kan även få svullna lymfkörtlar med eller utan [feber](https://www.kry.se/fakta/infektioner/feber/ "feber"). Andra symptom på halsfluss kan vara smärtutstrålning mot öronen och en vit beläggning i halsen, vilket är särskilt vanligt vid en bakteriell infektion. Om det är virus som orsakat din halsfluss har du antagligen symptom på [förkylning](https://www.kry.se/fakta/infektioner/forkylning/ "forkylning") med snuva, [hosta](https://www.kry.se/fakta/infektioner/hosta/ "hosta") och heshet. Då kan du även få ont av blåsor i munnen och halsen. Vid luftvägsinfektioner rent generellt kan du ibland få huvudvärk och uppleva illamående.

**Vanliga symptom vid halsfluss:**

*   halsont
    
*   svullnad i och utanpå halsen
    
*   vita beläggningar i halsen
    
*   Ibland feber
    
*   förkylningssymptom som snuva och hosta kan också förekomma vid halsfluss.
    

### Andra tänkbara förklaringar

Om du har ensidig halsfluss eller tonsillit kan det vara tecken på [halsböld](https://www.kry.se/fakta/infektioner/halsbold/ "halsbold"). Var uppmärksam på om du har svårare att gapa, svälja eller andas. Då har var bildats bakom halsmandeln, oftast på ena sidan av svalget. Bölden kan behöva tömmas under lokalbedövning.

Halsont, snuva, hosta och ibland feber är typiska symptom vid olika, övre [luftvägsinfektioner](https://www.kry.se/fakta/infektioner/luftvagsinfektioner/ "luftvagsinfektioner"). Det rör sig ofta om virus som orsakar förkylning eller [influensa](https://www.kry.se/fakta/infektioner/influensa/ "influensa"). [Körtelfeber](https://www.kry.se/fakta/oron-nasa-hals/kortelfeber/ "kortelfeber") kan likna symptomen vid halsfluss med hög feber och svullna lymfkörtlar. [Magsmärtor](https://www.kry.se/fakta/mage-och-tarm/ont-i-magen/ "magsmartor") och illamående är vanligt vid körtelfeber eftersom levern och mjälten brukar bli tillfälligt förstorade. Halsfluss kan ibland även likna [covid-19](https://www.kry.se/fakta/infektioner/coronavirus/ "covid-19") som orsakas av corona, men halsont är bara ett av flera kända besvär i samband med corona.

I ovanliga fall kan kraftig smärta i halsen bero på struplocksinflammation, så kallad epiglottit, som orsakas av en bakterie. Det är ett allvarligt tillstånd som kan leda till akuta andningssvårigheter. Inflammationen är ovanlig i Sverige eftersom vaccination mot bakterien ingår i det allmänna vaccinationsprogrammet för barn.

Vad orsakar halsfluss?
----------------------

Halsfluss orsakas av virus eller bakterier – virus eller så kallad viral tonsillit är vanligast. En vanlig orsak till bakteriell tonsillit är streptokocker som också lätt kan smitta till andra.

Du blir smittad genom direktkontakt med någon som är sjuk, luftburna droppar eller smittade föremål. Om halsflussen återkommer inom några veckor kan det bero på att du har blivit smittad igen, till exempel på jobbet, men det kan också bero på att någon i familjen bär på smittan utan att visa några symptom.

Behandling vid halsfluss
------------------------

Halsfluss brukar ofta gå över av sig själv, utan receptbelagd medicin. Om besvären inte försvinner inom en vecka kan du behöva vända dig till sjukvården. Då undersöks munnen, svalget och halsens utsida. Ibland görs provtagning i form av ett snabbtest vid misstänkt halsfluss för att konstatera om infektionen beror på streptokocker – vid bakteriell halsfluss kan det ibland finnas anledning att behandla med antibiotika. Obehandlad halsfluss som orsakas av streptokocktonsillit är däremot inte farligt och brukar oftast gå över av sig själv.

Vid återkommande problem med halsfluss finns det i vissa fall anledning att operera bort halsmandlarna, särskilt om halsflussen har utvecklats till halsböld.

Vad kan jag göra själv?
-----------------------

Halsfluss som orsakas av virus brukar läka av sig själv. Försök att vila och dricka mycket. Eftersom du känner dig tjock i halsen och det gör ont att svälja kan det kännas obehagligt att äta vid halsfluss. Välj gärna flytande kost medan du är sjuk. Ibland kan det kännas bättre att äta något kallt när du har svullen hals, till exempel glass eller yoghurt.

På apotek finns sugtabletter som kan lindra smärtan vid halsfluss och bakteriedödande medel för mun och svalg. Där finns även febernedsättande läkemedel som ger smärtlindring – de gör inte att det går fortare att bli av med din halsfluss, men de kan lindra besvären. Tänk på att barn och ungdomar under 18 år inte ska använda läkemedel med acetylsalicylsyra utan läkares rekommendation på grund av risk för Reyes syndrom. Det är ett ovanligt men allvarligt tillstånd som kan påverka hjärna och lever.

**Halsfluss smittar lätt – undvik att föra smittan vidare:**

*   tvätta händerna ofta – du kan förebygga halsfluss genom att inte dela handduk med andra
    
*   smaka inte på andras mat och drick inte ur andras glas
    
*   byt tandborste – bakterier kan finnas kvar i tandborsten och göra att du får halsfluss igen
    
*   diska nappar och annat som ditt barn stoppar i munnen
    
*   träna inte med halsfluss om du har feber och känner dig sjuk
    
*   stanna hemma en extra dag när du blivit feberfri – gå inte till jobbet eller skolan med halsfluss, det är ett enkelt sätt att minska risken att du smittar någon annan med halsfluss.
    

När bör jag söka vård?
----------------------

Vid långvarig halsfluss som inte går över efter ett par veckor bör du söka vård. Har du hög feber och ont i halsen utan att samtidigt vara förkyld bör du också vända dig till vården. Vid långvariga halsinfektioner med svullnader eller knölar på halsen ska också utredas.

Om du har halsfluss som ofta kommer tillbaka bör du kontakta vården.

Sök vård akut om du har särskilt ont på en sida av halsen. Det gäller även om du har svårt att gapa eller mycket svårt att svälja.

Uppsök en akutmottagning om du i samband med en halsinfektion får hög feber, frossa eller andningsbesvär. Om du dreglar och har svårt att svälja din saliv behöver du också vård omedelbart.

Så kan Kry hjälpa till
----------------------

Du kan vända dig till oss på Kry för att få råd och hjälp vid halsfluss. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.