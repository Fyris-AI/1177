Naturliga metoder
-----------------

**Avbrutet samlag** innebär att penis dras ut ur slidan innan utlösning. Det är en osäker metod eftersom det kan vara svårt att dra ut penis i tid, det kan finnas spermier i försatsen och det kan finnas spermier kvar i urinröret efter en tidigare utlösning.

**Amning** kan skydda mot oönskad graviditet om barnet bara ammas (det får inte någon annan vätska eller mat), mensen inte har kommit tillbaka efter förlossningen och barnet är under sex månader. Det är en osäker metod som bör kompletteras med annat preventivmedel, som kondom eller pessar.

**Naturlig familjeplanering** innebär att du genom att observera din egen kropp vet var i menstruationscykel du är, både när du inte kan bli gravid och när du har lättast att bli gravid. Naturlig familjeplanering används både för att förhindra oönskad graviditet och för de som vill bli gravida. Vill du undvika graviditet har du enbart samlag de dagar du inte kan bli gravid.

**Säkra perioder** innebär att du har bara samlag när du inte kan bli gravid. Du behöver därför veta när din ägglossning sker. Det kan du göra genom att studera din menscykel, ta tempen eller med hjälp av urinprov. Det är en osäker metod eftersom ägglossningen kan vara oregelbunden även vid regelbunden mens. Men det som även gör den osäker är att den säkra perioden slutar fem dagar före ägglossning vid regelbunden mens och att den säkra perioden börjar några dagar efter ägglossningen.

**Temperaturmetoden** går ut på att du mäter din kroppstemperatur varje dag och studerar förändringar i slidans sekret för att veta när du kan ha samlag utan att bli gravid. En del noterar också förändringar i livmoderhalsen.

**Billings/sekretmetoden** innebär att du noterar förändringar i slidans sekret varje dag. Förändringar kan till exempel vara form, mängd och klibbighet. Med hjälp av förändringarna vet du när du kan ha samlag utan att bli gravid. Metoden kan användas oavsett om du har regelbundna eller oregelbundna menstruationscykler.

**Chreightonmetoden** går ut på att du dagligen noterar förändringar i slidans sekret. Noteringarna hjälper dig att veta när du kan ha samlag utan att bli gravid.

**Natural cycles** låter dig få veta när du kan ha samlag utan att bli gravid med hjälp av en app. Du behöver mäta din temperatur på morgonen flera dagar i veckan och appen analyserar sedan din menstruationscykel.

**Läs mer:**  
[Preventivmetoder](https://www.kry.se/fakta/preventivmedel-och-preventivmetoder/ "preventivmetoder")  
[Preventivmedel med hormoner](https://www.kry.se/fakta/preventivmedel-med-hormoner/ "preventivmedel-med-hormoner")  
[Preventivmetoder utan hormoner](https://www.kry.se/fakta/preventivmetoder-utan-hormoner/ "preventivmetoder-utan-hormoner")

Så kan Kry hjälpa till
----------------------

Kry kan inte hjälpa till med preventivmetoder utan hormoner. Du behöver kontakta en fysisk vårdgivare.