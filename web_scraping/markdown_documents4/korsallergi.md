Allmänt om korsallergi
----------------------

Alla typer av [allergi](https://www.kry.se/fakta/allergi/ "allergi") innebär att kroppen är överkänslig mot ett eller flera ämnen, så kallade allergen, som frigör histamin i slemhinnorna. Då vidgas blodkärlen och slemhinnan svullnar vilket kan påverka exempelvis luftvägarna och huden. I svåra fall kan en allergisk reaktion leda till livshotande tillstånd där andningen och blodcirkulationen försämras, men det är mycket ovanligt i samband med korsallergi. Korsallergier brukar ge lindrigare symptom än de så kallade primära eller äkta allergener som orsakar besvären.

Vid korsallergi reagerar kroppen på olika sorters allergen som påminner om varandra. Om du är allergisk mot exempelvis pollen eller latex kan du därför vara känslig mot proteiner med liknande struktur som finns i olika sorters mat.

[Pollenallergi](https://www.kry.se/fakta/pollenallergi/ "pollenallergi") är den vanligaste grundorsaken till korsallergi, särskilt björk som i upp till 70 procent av fallen ger korsreaktioner. Det rör sig ofta om olika frukter eller nötter – äpplen och hasselnötter är typiska exempel. Gråbo är också en vanlig orsak till korsallergi. Då kan en allergisk reaktion utlösas av exempelvis selleri, morötter eller kryddor. Gräspollen brukar sällan orsaka korsreaktioner, även om det förekommer.

Allergi mot exempelvis pälsdjur kan också leda till korsallergier. Vissa kattallergiker reagerar på fläskkött och är du känslig för hönsfjäder kanske du även får besvär av ägg och kyckling.

Symptom vid korsallergi
-----------------------

Olika allergier ger olika symptom, men eftersom korsallergier orsakas av födoämnen är det vanligt att få svullna eller kliande läppar och klåda i mun och svalg. Det kan kännas som om det sticker i tungan eller läpparna. Reaktionerna brukar komma inom 15 minuter.

Korsreaktioner som inte enbart ger besvär i munnen kan även visa sig i form av magbesvär eller [nässelutslag](https://www.kry.se/fakta/nasselutslag/ "nasselutslag"). Andra nyser, blir snuviga eller får rinnande och kliande ögon.

[Eksem](https://www.kry.se/fakta/eksem/ "eksem") kan uppstå eller förvärras vid korsallergi. I ovanliga fall kan korsallergi vara kopplade till [astma](https://www.kry.se/fakta/astma/ "astma") och andningsbesvär.

**Vanliga symptom vid korsallergi:**

*   **mun, läppar och svalg** – klåda, rodnad och svullnad
    
*   **mage och tarm** – [magsmärtor](https://www.kry.se/fakta/ont-i-magen/ "magsmartor"), [diarré](https://www.kry.se/fakta/diarre/ "diarre"), [illamående och kräkningar](https://www.kry.se/fakta/illamaende/ "illamaende-och-krakningar")
    
*   **ögon** – svullnad, rodnad och ökad mängd tårvätska
    
*   **hud** – klåda, utslag, nässelutslag och eksem
    
*   **luftvägar** – rinnsnuva och nästäppa, i svårare fall andningsbesvär.
    

Korsallergier ger som regel inte allvarliga reaktioner, men symptomen varierar beroende på hur känslig du är, vilket typ av ämne som orsakar besvären och hur stor mängd du har utsatts för. I sällsynta fall kan korsallergi leda till [anafylaktisk chock](https://www.kry.se/fakta/anafylaxi/ "anafylaktisk-chock") med andningssvårigheter, [hjärtklappning](https://www.kry.se/fakta/hjartklappning/ "hjartklappning") och försämrad blodcirkulation. Det är en livshotande reaktion som kräver vård omedelbart.

Orsaker till korsallergi
------------------------

Allergi hos både barn och vuxna orsakas av att kroppens immunförsvar reagerar mot vissa ämnen som den egentligen borde tåla. Då frigörs histamin och andra ämnen i kroppen som gör att blodkärlen vidgas och slemhinnorna svullnar.

Korsallergi innebär att du som redan är allergisk mot ett ämne även kan reagera på snarlika allergener. Det beror på att proteiner från olika källor har liknande struktur.

Allergiska korsreaktioner beror ofta på födoämnen i mat som utlöser så kallat oralt allergisyndrom eller OAS med klåda och ibland svullnad i munnen, läpparna och halsen. OAS brukar ge lindrigare symptom än äkta [födoämnesallergi](https://www.kry.se/fakta/fodoamnesallergi/ "fodoamnesallergi") eller matallergi.

Korsallergi mellan pollen och födoämnen är särskilt vanligt. Björk ger flest korsreaktioner, gråboallergiker får också relativt ofta besvär av andra allergen medan gräsallergiker drabbas mer sällan. Korsallergi uppstår även om du i grunden är allergisk mot ett födoämne som exempelvis räkor – då kan du korsreagera på andra födoämnen med liknande struktur, till exempel hummer.

**Vanliga korsreaktioner:**

*   **Björkpollen**  
    Korsallergi är allra vanligast om du är allergisk mot björkpollen – långt över hälften reagerar även på något födoämne. Den som är allergisk mot björk reagerar ofta på nötter, stenfrukter eller andra frukter som äpple och päron. Exotiska frukter kan också orsaka allergi, till exempel kiwi och ananas. Listan nedan visar några exempel.
    
    *   **frukter** – äpple, päron, plommon, körsbär, bigarråer, aprikos, nektarin, persika, kiwi, banan, avokado och apelsin kan ge allergi
        
    *   **bär** – jordgubbar
        
    *   **grönsaker och rotfrukter** – selleri, råa morötter och potatisskal
        
    *   **nötter** – hasselnötter, jordnötter, mandlar och valnötter kan också orsaka allergi (vissa nötter är egentligen stenfrukter eller baljväxter)
        
    *   **baljväxter** – jordnötter, sojabönor, ärtor och linser
        
    *   **kryddor** – anis, kummin, koriander, curry, kamomill, pepparmynta är bara några exempel.
        
*   **Gråbopollen**  
    Korsallergi är även relativt vanligt om du är allergisk mot gråbo – ungefär var fjärde reagerar på födoämnen. Du kan till exempel vara allergisk mot selleri, morot, vitlök och olika kryddor. Listan nedan visar några exempel.
    
    *   **grönsaker och rotfrukter** – gråbo kan utlösa allergi mot morot, selleri, paprika, fänkål, jordärtskocka, kronärtskocka, purjolök, vitlök och sallad av olika slag
        
    *   **kryddor** – dill, persilja, basilika, dragon, koriander, oregano, brödkryddor som anis och kummin, körvel, bockhornsklöver, curry, chilipeppar, paprika, pepparmynta, malört, kamomill och senap
        
    *   **frukt** – gråbo kan utlösa allergi mot melon, banan och mango
        
    *   **andra exempel** – honung, muskotnöt och solrosfrö.
        
*   **Ambrosiapollen**  
    Ambrosia är en avlägsen släkting till gråbo och kan därför orsaka liknande korsreaktioner med exempelvis melon, banan och solrosfrön, men även grönsaker som zucchini och gurka.
    

**Andra exempel på korsreaktioner:**

*   **gräspollen** – gräspollenallergi, som orsakas av exempelvis timotejpollen, leder sällan till korsreaktioner, men när det händer kan du till exempel bli allergisk mot spannmål som vete, grönsaker som tomat och lök eller baljväxter som jordnötter, sojabönor och ärtor
    
*   **latex** – latex är en allergi som främst korsreagerar med stenfrukter som nektarin, körsbär och plommon, men även till exempel banan, kiwi, avokado, jordgubbar, tomat och skaldjur kan orsaka allergi
    
*   **hönsfjäder** – kan leda till allergi mot ägg och kyckling
    
*   **pälsdjur** – korsallergi har konstaterats mellan katt, hund och fläsk liksom mellan häst och kräftdjur
    
*   **kvalster och insekter** – allergi som även kan leda till överkänslighet mot skaldjur.
    

Utredning och behandling
------------------------

Dina egna erfarenheter av hur du reagerar på mat och dryck är ofta viktigast för att kunna ställa en diagnos. Om du inte vet vad du reagerar mot kan sjukvården göra en allergiutredning som visar om du i grunden är allergisk mot exempelvis pollen. Då blir det lättare att förstå vad som kan utlösa en korsreaktion.

Det finns ingen behandling som botar allergi – det handlar istället om att försöka undvika de ämnen som orsakar besvären. Vid korsallergi kan du till exempel behöva utesluta viss kost från dieten. [En dietist kan hjälpa till med kostråd.](https://www.kry.se/dietist/ "en-dietist-kan-hjalpa-till-med-kostrad")

Symptomen vid allergiska besvär kan lindras med hjälp av receptfria eller receptbelagda läkemedel som innehåller antihistamin eller kortison. Vid svår allergi kan du få behandling mot din äkta allergi i form av allergivaccination, så kallad hyposensibilisering. Behandlingen pågår ofta under flera år.

Vad kan jag göra själv?
-----------------------

Vid alla typer av allergiska besvär gäller det att försöka undvika de allergen som orsakar problemen. Vid korsallergi handlar det om olika födoämnen och därför bör du undvika mat och dryck som orsakar allergiska reaktioner. Kontrollera innehållsförteckningen om du köper färdiglagad mat och fråga vad maten innehåller om du till exempel äter på restaurang.

Det kan vara bra att känna till att fruktskal orsakar fler allergiska reaktioner än själva fruktköttet. Vissa personer som är känsliga för äpple kan till exempel äta ett skalat äpple utan att få en allergisk reaktion. Upphettning och konservering kan ibland också göra att du tål ett födoämne som du reagerar på i rå form. Björkpollenallergiker med korsallergi brukar tåla upphettad mat bättre – men det brukar inte hjälpa att värma maten vid gråboallergi eller gräsallergi.

För att lindra dina allergiska symptom är det viktigt att du tar din receptbelagda medicin mot exempelvis pollen. Du bör även så långt det är möjligt undvika att utsätta dig för allergen som du själv vet kan utlösa dina besvär.

Om du inte redan har allergimedicin kan du köpa läkemedel med antihistamin som finns på apotek. Där finns även salvor som kan dämpa symptomen vid allergiska utslag och eksem, både hos barn och vuxna, men tänk på att inte ge kortison till barn under två år utan läkares rekommendation.

När bör jag söka vård?
----------------------

Om du misstänker att du eller ditt barn är korsallergisk och inte blir hjälpt av läkemedel bör du rådgöra med sjukvården för att få bättre lindring.

Vid klåda i halsen, svullna läppar eller kliande utslag bör du söka vård.

Om du eller ditt barn får symptom som tyder på anafylaktisk chock ska du snabbt uppsöka en akutmottagning eller ringa 112 – det är ett potentiellt livshotande tillstånd.

Sök vård omedelbart vid en akut allergisk reaktion som ger:

*   [hjärtklappning](https://www.kry.se/fakta/hjart-och-karlsjukdomar/hjartklappning/ "hjartklappning") och tryck över bröstet
    
*   andningsbesvär
    
*   [magsmärtor](https://www.kry.se/fakta/mage-och-tarm/ont-i-magen/ "magsmartor")
    
*   svimningskänsla med blodtrycksfall
    
*   kalla händer och fötter till följd av försämrad blodcirkulation.
    

Så kan Kry hjälpa till
----------------------

Du kan vända dig till oss på Kry för att få råd och hjälp vid korsallergi. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

På vissa vårdcentraler i Sverige kan vi erbjuda [allergivaccination](https://www.kry.se/allergivaccination/ "allergivaccination"). Allergen immunterapi, eller AIT, pågår som regel under flera år och kräver att du är listad hos oss på Kry.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.