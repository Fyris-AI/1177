Tecken på förkylning hos barn
-----------------------------

Inkubationstid vid en förkylning är kort – när barn drabbas av en förkylning får de ofta symptom redan något dygn eller några dagar efter smittotillfället. Virus smittar lätt och påverkar snabbt slemhinnorna i näsan, munnen, halsen och bihålorna. Det börjar oftast med [halsont](https://www.kry.se/fakta/oron-nasa-hals/halsont/ "halsont") och svårigheter att svälja. Sedan kommer snuvan som blir allt tjockare och gör barnet täppt i näsan. Vissa barn blir torra i halsen, medan andra får mer slem i halsen. Det kan leda till både torrhosta och slemhosta. [Feber](https://www.kry.se/fakta/barnsjukdomar/feber-hos-barn/ "feber") är också ett vanligt förkylningssymptom hos barn – förkylda barn får ofta högre feber än vuxna.

Små barn som får en förkylning, särskilt spädbarn och barn under 1 år som inte kan uttrycka hur det känns, kan även visa att de har besvär genom att vara särskilt trötta och gnälliga. Vissa upplever att en förkyld bebis sover extra mycket.

Typiska symptom hos såväl en förkyld bebis som lite äldre barn brukar gå över inom någon vecka, men barnets [hosta](https://www.kry.se/fakta/barnsjukdomar/hosta-hos-barn/ "hosta") kan ibland vara mer långdragen. Återkommande förkylning är vanligt hos barn eftersom det ofta är många olika typer av förkylningsvirus som förekommer på exempelvis förskolor.

**Vanliga symptom vid förkylning hos barn**

*   snuva, nästäppa och nysningar
    
*   halsont
    
*   hosta, både torrhosta och slemhosta
    
*   trötthet
    
*   feber
    
*   [huvudvärk](https://www.kry.se/fakta/barnsjukdomar/huvudvark-hos-barn/ "huvudvark")
    
*   förkylningsblåsor i munnen
    
*   tillfällig heshet.
    

[Öroninflammation hos barn](https://www.kry.se/fakta/barnsjukdomar/oroninflammation-hos-barn/ "oroninflammation-hos-barn") är en vanligt i samband med förkylning, även hos små barn. Då kan hörseln bli tillfälligt nedsatt och det gör ont i örat. Ibland spricker trumhinnan – det är inte farligt, men kan göra väldigt ont precis när det händer. Om barnet har [astma](https://www.kry.se/fakta/lungsjukdomar/astma/ "astma") kan besvären bli värre vid en förkylning. [Förkylningsastma](https://www.kry.se/fakta/lungsjukdomar/forkylningsastma/ "forkylningsastma"), som går över efter infektionen har läkt ut, är relativt vanligt hos barn som annars inte har problem med astma. Då kan långvarig hosta och andfåddhet vid fysisk ansträngning vara vanliga kännetecken.

En förkylning kan ibland leda till andra besvär. Dit hör [ögoninflammation](https://www.kry.se/fakta/barnsjukdomar/ogoninflammation-hos-barn/ "ogoninflammation") med rinnande, variga och kliande ögon eller bihåleinflammation som kan ge en tryckkänsla över bihålorna i ansiktet eller överkäken. Ibland kan så kallat [RS-virus](https://www.kry.se/fakta/infektioner/rs-virus/ "rs-virus") orsaka allvarliga infektioner som kräver sjukhusvård.

### **Andra besvär med liknande symptom hos barn**

I vissa fall kan det vara svårt att veta om barnet har drabbats av en förkylning eller andra [luftvägsinfektioner](https://www.kry.se/fakta/infektioner/luftvagsinfektioner/ "luftvagsinfektioner"). Förkylningssymptom är även vanliga vid exempelvis [covid-19](https://www.kry.se/fakta/infektioner/coronavirus/ "covid-19").

[Influensa](https://www.kry.se/fakta/barnsjukdomar/influensa-hos-barn/ "influensa") brukar ge högre feber, värk i kroppen och en besvärligare hosta.

[Bihåleinflammation hos barn](https://www.kry.se/fakta/barnsjukdomar/bihaleinflammation-hos-barn/ "bihaleinflammation-hos-barn") är inte särskilt vanligt under de första levnadsåren, men kan förekomma. Då brukar det göra ont i ansiktet, med smärta i kinderna, pannan eller överkäken. Var uppmärksam på svullnad, rodnad och smärta runt ena ögat eller mellan ögat och näsan – det kan vara tecken på en inflammation i de så kallade silbenshålorna. Då ska du söka vård akut.

[Bronkit](https://www.kry.se/fakta/lungsjukdomar/bronkit/ "bronkit") börjar ofta som en förkylning som övergår i långvarig och djup hosta som gör ont i bröstet vid djupa andetag. Lunginflammation ger liknande besvär men brukar ha ett snabbare förlopp med högre feber och andfåddhet.

[Allergi](https://www.kry.se/fakta/allergier/allergi/ "allergi") och astma hos barn kan ibland påminna om en långvarig förkylning med hosta, snuva och trötthet, men då utan typiska symptom som halsont och feber.

Om barnet enbart har ont i halsen, utan feber och andra tecken på förkylning, kan det bero på [halsfluss.](https://www.kry.se/fakta/barnsjukdomar/halsfluss-hos-barn/ "halsfluss")

Varför blir barn förkylda?
--------------------------

Förkylning orsakas av virus som skapar inflammation och svullnad i de övre luftvägarnas slemhinnor. Det finns över 100 olika virus som kan orsaka förkylning och det är lätt att bli smittad. De flesta virus sprids genom droppsmitta, ofta hosta eller nysningar. Det är också vanligt att barn blir smittade via direktkontakt med någon som är smittad eller via exempelvis leksaker som utsatts för droppsmitta. Om de har leksaken i munnen eller rör vid ansiktet efteråt kan viruset lätt få fäste i munnen, näsan eller ögonen.

Både barn och vuxna som bär på en virusinfektion kan smitta andra flera dagar innan symptomen blir tydliga.

Vissa barn har lättare att bli förkylda än andra. Det gäller särskilt barn som har sjukdomar eller använder läkemedel som påverkar immunförsvaret.

Krävs det behandling för barn med förkylning?
---------------------------------------------

Om ditt barn har drabbats av en förkylning behöver du inte kontakta sjukvården – besvären går som regel över av sig själva inom någon vecka, utan behandling.

Om barnet har en långvarig förkylning som inte går över inom ett par veckor kan du behöva kontakta sjukvården för att utesluta bakteriella luftvägsinfektioner eller exempelvis RS-virus. Då gör läkaren en kroppsundersökning och ibland får barnet lämna blodprov. Vid akuta eller särskilt svåra luftvägsinfektioner kan barnet även behöva göra en odling eller lungröntgen.

I vissa fall kan det finnas anledning att ge luftrörsvidgande läkemedel, ofta i form av inhalation. Vid en konstaterad bakteriell infektion kan barnet behöva behandling med antibiotika.

Vad kan jag göra som förälder?
------------------------------

Det går inte att bota en förkylning hos varken barn eller vuxna – infektionen har sitt förlopp och läker ut av sig själv. Försök få barnet att vila, undvika fysisk aktivitet och dricka ordentligt. Du kan också undvika smittspridning till andra genom att låta ett förkylt barn stanna hemma från förskola och skola en extra dag när symptomen har försvunnit.

**Så här kan du lindra barnets besvär vid förkylning:**

*   **hosta** – om barnet dricker ordentligt kan du både dämpa rethosta och tunna ut segt slem, lägg gärna några extra kuddar bakom barnets rygg så att inte luftvägarna blockeras av slem; tänk på att hosta brukar förvärras vid ansträngning
    
*   **tjock snuva** – du kan hjälpa barnet att skölja näsan med koksaltlösning för att minska besvär vid nästäppa
    
*   **feber** – försök att få i barnet den vätska som kroppen förlorar vid feber och välj lugna aktiviteter.
    

På apotek finns olika sorters nässpray och produkter som du kan hjälpa barnet att skölja näsan med. Där finns även receptfria, smärtstillande och febernedsättande läkemedel för barn med förkylningssymptom – de lindrar besvären men gör inte att barnet kan bli av med sin förkylning fortare. Tänk på att barn och ungdomar under 18 år inte ska använda läkemedel med acetylsalicylsyra utan läkares rekommendation på grund av risk för Reyes syndrom. Det är ett ovanligt men allvarligt tillstånd som kan påverka hjärna och lever.

När bör jag söka vård för mitt barn?
------------------------------------

**Sök vård om ditt barn**

*   kissar mindre än vanligt
    
*   har feber i mer än fem dagar
    
*   har förkylningssymptom som inte går över inom ett par veckor
    
*   har varit täppt i näsan och haft ont i bihålorna i 3–4 veckor
    
*   kan ha utsatts för RS-virus, det gäller särskilt vid förkylning hos en bebis eller små barn.
    

**Sök vård akut om ditt barn**

*   snabbt blir sämre och får hög feber
    
*   upplever smärta, svullnad, rodnad eller ömhet runt ena ögat eller mellan näsan och ögat
    
*   har andningsbesvär
    
*   är stel i nacken med eller utan utslag som snabbt sprider sig över kroppen.
    

Så kan Kry hjälpa till
----------------------

Du kan vända dig till oss på Kry för att få råd och hjälp om ditt barn har en förkylning som inte går över. Vi gör en individuell bedömning baserat på barnets symptom och den information som framkommit under vårdmötet. Barnet kan därefter bli ordinerad behandling alternativt bli hänvisad till vidare vård.

Tänk på att barnet behöver närvara under vårdmötet. För att kunna boka ett barnmöte måste du vara vårdnadshavare till barnet.