Allmänt om bröstsmärtor
-----------------------

Var femte person som vänder sig till vården akut gör det på grund av bröstsmärtor – hos knappt hälften beror det på hjärt-kärlproblem. Över 50 procent av akuta bröstsmärtor handlar alltså om något annat än hjärtat. Ångest- och stressrelaterade besvär är vanliga förklaringar liksom andra faktorer som orsakar värk och spänningar i musklerna runt hjärtat.

Eftersom många symptom lätt kan misstas för [hjärtinfarkt](https://www.kry.se/fakta/hjartinfarkt/ "hjartinfarkt") är det viktigt att alltid söka vård om du är tveksam över vad som orsakat bröstsmärtorna.

Symptom vid bröstsmärtor
------------------------

Smärta i bröstet kan kännas på många olika sätt. Symptomen varierar från exempelvis [hjärtklappning](https://www.kry.se/fakta/hjartklappning/ "hjartklappning") och andningssvårigheter till tryck över bröstet, kramp i bröstet eller akut smärta. Du kan även få hög puls och [högt blodtryck](https://www.kry.se/fakta/hogt-blodtryck/ "hogt-blodtryck").

Akut hjärtinfarkt brukar kännetecknas av plötsliga bröstsmärtor som varar i mer än 15 minuter. Smärtan kan även spridas till vänster arm, axlar eller hals. Andfåddhet, [illamående](https://www.kry.se/fakta/illamaende/ "illamaende"), svettningar och yrsel är vanligt. En hjärtinfarkt kan också pågå utan symptom, så kallad tyst hjärtinfarkt, vilket är särskilt vanligt hos kvinnor.

[Kärlkramp](https://www.kry.se/fakta/karlkramp/ "karlkramp") ger liknande symptom som hjärtinfarkt och visar sig ofta i samband med fysisk ansträngning eller mental stress. Vid lungsjukdomar, exempelvis blodpropp i lungan eller [lunginflammation](https://www.kry.se/fakta/lunginflammation/ "lunginflammation") kan du också få andningsproblem och bröstsmärtor, ibland med [feber](https://www.kry.se/fakta/feber/ "feber").

### Andra tänkbara förklaringar

Bröstsmärtor behöver inte alltid vara tecken på allvarliga sjukdomstillstånd. Det kan vara svårt att avgöra varifrån smärtan kommer – ibland rör det sig om besvär i mag-tarmsystemet eller muskelvärk i bröstkorgen. Det kan kännas obehagligt, men är sällan farligt.

**Bröstsmärtor som kan misstas för allvarligare problem:**

*   [stress](https://www.kry.se/fakta/stress/ "stress") eller [ångest](https://www.kry.se/fakta/angest-och-oro/ "angest")
    
*   ömma muskler i bröstkorgen
    
*   svåra matsmältningsproblem och [magkatarr](https://www.kry.se/fakta/magkatarr/ "magkatarr")
    
*   infektioner i exempelvis lungor och luftvägar.
    

Orsaker till bröstsmärtor
-------------------------

Orsakerna till bröstsmärtor kan vara många och variera från övergående och ofarliga till allvarliga tillstånd som kräver akuta vårdinsatser.

Om det är hjärt-kärlproblematik som ligger bakom bröstsmärtorna orsakas de ofta av åderförfettning, som även kallas åderförkalkning eller ateroskleros på läkarspråk. När det bildas fett i kärlväggarna får blodet svårare att ta sig igenom kärlen – då måste blodet flyta snabbare och blodtrycket stiger. Högt blodtryck kräver att hjärtat arbetar hårdare för att pumpa ut blodet i kroppen.

**Olika förklaringar till bröstsmärtor:**

*   **Hjärt-kärlsjukdomar**  
    Vid kärlkramp och hjärtinfarkt har ett eller flera av hjärtats kranskärl blivit trängre eller täppts igen helt så att blodet inte kan passera till hjärtat. Då kan det kännas som en huggande smärta i bröstet. Högt blodtryck och åderförfettning ökar risken för både [stroke](https://www.kry.se/fakta/stroke/ "stroke") och hjärtinfarkt. Vid hjärtmuskelinflammation kan du få bröstsmärtor och hög puls, som också kan likna symptomen vid hjärtinfarkt.
    
*   **Stress och ångest**  
    Psykiska påfrestningar kan leda till spända och ömma muskler i bröstkorgen vid exempelvis ångest- eller panikattacker. Då kan det verka som om smärtan kommer från själva hjärtat. Muskelvärk kan vara svår att skilja från till exempel hjärtinfarkt eftersom du även här kan få hög puls, andningsbesvär och svettningar.
    
*   **Muskelvärk**  
    Spänningar och träningsvärk kan ibland uppstå i bröstkorgen, exempelvis vid bröstmuskelinflammation, men då kommer smärtan alltså från musklerna och inte från hjärtat. I samband med [diskbråck](https://www.kry.se/fakta/diskbrack/ "diskbrack") kan du både ha ont i bröstet och ryggen eftersom muskulaturen i bröstkorgen påverkas och ger ihållande smärta som ibland strålar ut mot armarna. Här kan smärtan också vara svår att skilja från hjärtinfarkt.
    
*   **Lungsjukdomar**  
    Lungsäcksinflammation, lunginflammation, blodpropp i lungan och [bronkit](https://www.kry.se/fakta/bronkit/ "bronkit") kan alla ge bröstsmärtor, ofta med andningsbesvär. Då sitter smärtan antingen i lungorna eller i muskulaturen. Det kan göra ont i bröstet vid inandning och ibland vara svår att skilja från allvarlig hjärt-kärlsjukdom. [Astma](https://www.kry.se/fakta/astma/ "astma") och [KOL](https://www.kry.se/fakta/kol/ "kol") kan ge andningsbesvär och tryck över bröstet.
    
*   **Mag-tarmsystem**  
    [Magkatarr](https://www.kry.se/fakta/magkatarr/ "magkatarr") och [magsår](https://www.kry.se/fakta/magsar/ "magsar") brukar orsaka smärtor i övre delen av magen, ibland upp i bröstkorgen, medan [gallsten](https://www.kry.se/fakta/gallsten/ "gallsten") kan orsaka intensiva smärtor i intervaller högt upp på höger sida av magen bakom revbenen.
    

Utredning och behandling
------------------------

Behandlingen beror helt på vad som orsakar dina bröstsmärtor. Vid ett läkarbesök ger dina symptom och information om din livssituation och tidigare sjukdomar viktig information för att kunna förklara orsaken till dina besvär och ge rätt behandling. EKG, blodtryck och blodprov kompletterar bilden. Röntgen, ultraljud och så kallad skopi används ibland som hjälpmedel för att komma fram till rätt diagnos.

Behandlingen kan inkludera allt från att lägga om kosten, skapa en balans i vardagen och ta del av fysioterapi till läkemedel och akut läkarvård, ibland med fysiska ingrepp.

Vad kan jag göra själv?
-----------------------

Om du tror att det finns minsta risk att dina bröstsmärtor kan bero på en hjärtinfarkt ska du vända dig till en akutmottagning. Du ska alltså inte gå med ett tryck över bröstet i flera dagar innan du söker vård.

Har du ont i bröstet och misstänker att värken är stressrelaterad kan livsstilsförändringar minska dina besvär – var noga med sömnen, kosten, fysisk aktivitet och försök att hitta tid för återhämtning i vardagen. Det kan även vara bra att kontakta en kurator eller psykolog för att hitta sätt att lindra ångest och oro, exempelvis genom kognitiv beteendeterpi (KBT).

Beror din smärta istället på överansträngda muskler kan smärtstillande, receptfria läkemedel lindra värken. Du kan även vända dig till en sjukgymnast eller fysioterapeut som kan hjälpa dig med övningar som mjukar upp musklerna.

På apotek finns receptfri medicin som neutraliserar magsyra vid magkatarr och [halsbränna](https://www.kry.se/fakta/halsbranna/ "halsbranna").

När bör jag söka vård?
----------------------

Sök vård om du har bröstsmärtor som du inte känner igen eller om du känner dig orolig.

Ring 112 eller sök vård akut om du tror du att du har fått en hjärtinfarkt. Det gäller även om du har akuta bröstsmärtor, tryckande eller krampartad smärta eller en obehaglig känsla i bröstet som varar längre än 15 minuter. Har du ont i bröstet och samtidigt känner dig andfådd, illamående, kallsvettig eller har oregelbundna hjärtslag behöver du också vård snabbt.

Så kan Kry hjälpa till
----------------------

Bröstsmärtor kräver en fysisk undersökning.

Du kan vända dig till oss på Kry för att få råd och hjälp vid  bröstsmärtor som inte är akuta. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.