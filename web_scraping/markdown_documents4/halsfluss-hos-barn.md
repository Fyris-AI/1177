Tecken på halsfluss hos barn
----------------------------

Halsfluss hos barn brukar ge likadana symptom som hos vuxna, men små barn kan även visa tecken på halsfluss genom att inte vilja äta eller dricka. De kan tycka att det gör ont i huvudet, örat eller öronen och vara trötta.

Typiska kännetecken för halsfluss är inflammerade, svullna halsmandlar och ibland vita prickar i halsen. Barnet får ont i halsen och kan tycka att det känns obehagligt att svälja. Svullna lymfkörtlar med eller utan [feber](https://www.kry.se/fakta/barnsjukdomar/feber-hos-barn/ "feber") är också vanligt. Andra symptom på halsfluss hos barn kan vara en vit beläggning i halsen, särskilt vid en bakteriell infektion. Om besvären beror på virus brukar barnet även ha förkylningssymptom med snuva, [hosta](https://www.kry.se/fakta/barnsjukdomar/hosta-hos-barn/ "hosta") och eventuellt heshet. Då kan det uppstå blåsor i munnen och halsen som gör att det gör särskilt ont att äta och dricka.

Huvudvärk, illamående och kräkningar är andra vanliga besvär hos barn när det gäller luftvägsinfektioner i allmänhet.

**Vanliga symptom vid halsfluss hos barn**

*   halsont
    
*   svullnad i och utanpå halsen
    
*   vita beläggningar i halsen
    
*   ibland feber
    
*   förkylningssymptom kan också förekomma vid halsfluss.
    

Vid kraftfulla infektioner kan även [öroninflammation](https://www.kry.se/fakta/barnsjukdomar/oroninflammation-hos-barn/ "oroninflammation") höra till symptombilden. Barn med halsfluss utvecklar ibland [scharlakansfeber](https://www.kry.se/fakta/infektioner/scharlakansfeber/ "scharlakansfeber") med små röda prickar på tungan och utslag på huden som känns som sandpapper. Det beror på att bakteriell halsfluss och scharlakansfeber orsakas av samma sorts streptokockbakterier.

### **Andra besvär med liknande symptom hos barn**

[Förkylning](https://www.kry.se/fakta/infektioner/forkylning/ "forkylning"), [influensa](https://www.kry.se/fakta/barnsjukdomar/influensa-hos-barn/ "influensa") och [covid-19](https://www.kry.se/fakta/infektioner/coronavirus/ "covid-19") är exempel på andra [luftvägsinfektioner](https://www.kry.se/fakta/infektioner/luftvagsinfektioner/ "luftvagsinfektioner") som kan likna halsfluss – halsont, snuva, hosta och feber är vanliga gemensamma nämnare.

Ibland kan öroninflammation likna halsfluss eller förekomma samtidigt hos små barn och spädbarn. [Körtelfeber](https://www.kry.se/fakta/oron-nasa-hals/kortelfeber/ "kortelfeber") kan ge liknande symptom som halsfluss med [halsont](https://www.kry.se/fakta/oron-nasa-hals/halsont/ "halsont"), beläggningar i svalget och svullna lymfkörtlar. Vid körtelfeber är det även vanligt att barnet får ont i magen och mår illa eftersom mjälten och levern kan bli tillfälligt förstorade.

Ensidig halsfluss kan ibland vara tecken på [halsböld](https://www.kry.se/fakta/infektioner/halsbold/ "halsbold"). Var uppmärksam på om barnet har svårare att gapa, svälja eller andas. Då har var bildats bakom halsmandeln, oftast på ena sidan av svalget.

I ovanliga fall kan kraftig smärta i halsen bero på struplocksinflammation som orsakas av en bakterie. Det kallas för epiglottit. Det är ett allvarligt tillstånd som kan leda till akuta andningssvårigheter för barnet. Vaccination mot bakterien ingår i det allmänna vaccinationsprogrammet för barn och därför är det ett mycket ovanligt sjukdomstillstånd i Sverige.

Varför får barn halsfluss?
--------------------------

Halsfluss smittar lätt till andra när barn sitter nära intill varandra eller leker med smittade föremål. Luftburna droppar kan också orsaka smitta. Virus är den vanligaste orsaken till halsfluss hos både barn och vuxna. Ibland är det bakterier som ligger bakom besvären, ofta streptokocker.

Ibland kan halsfluss hos barnet komma tillbaka inom några veckor. Det beror ofta på att barnet har blivit smittad igen, till exempel i skolan, men det kan också bero på att någon i familjen bär på smittan utan att visa några symptom.

Krävs det behandling för barn med halsfluss?
--------------------------------------------

Halsfluss hos barn går nästan alltid över av sig själv, utan receptbelagd medicin. Det gäller oavsett om besvären har orsakats av virus eller bakterier.

Om besvären inte blir bättre inom en vecka kan du behöva vända dig till sjukvården. Då undersöks barnet i munnen, svalget och på halsens utsida. Ibland görs ett snabbtest för att ta reda på om infektionen beror på streptokocker – då kan det i vissa fall finnas anledning att behandla med antibiotika.

Om du upplever återkommande problem med halsfluss hos ditt barn kan du behöva prata med en specialistläkare som kan avgöra om det finns anledning att operera bort halsmandlarna.

Vad kan jag göra som förälder?
------------------------------

Vid halsfluss är det bra om barnet kan vila och få i sig mycket vätska. Eftersom det brukar göra ont att svälja kan det kännas obehagligt för barnet att äta – erbjud gärna flytande kost. Det kan kännas skönt att äta något kallt eller svalt, till exempel glass eller yoghurt.

På apotek finns sugtabletter som kan lindra smärtan vid halsfluss och bakteriedödande medel för mun och svalg. Där finns även febernedsättande läkemedel som kan lindra barnets symptom. Tänk på att barn under 18 år inte ska använda läkemedel med acetylsalicylsyra utan läkares rekommendation på grund av risk för Reyes syndrom. Det är ett ovanligt men allvarligt tillstånd som kan påverka hjärna och lever.

**Halsfluss hos barn kan lätt smitta – undvik smittspridning:**

*   diska nappar och annat som ditt barn stoppar i munnen
    
*   byt tandborste – bakterier kan finnas kvar i tandborsten och göra att barnet får halsfluss igen
    
*   smaka inte på mat och dryck som ditt barn har ätit eller druckit av
    
*   försök att hålla barnet stilla i samband med feber
    
*   låt barnet stanna hemma – barn bör inte gå till vare sig förskola eller skola med halsfluss eftersom det är lätt att andra blir smittade, stanna helst hemma en extra dag när barnet har blivit feberfri.
    

När bör jag söka vård för mitt barn?
------------------------------------

**Sök vård om ditt barn**

*   har en långvarig halsfluss eller halsinfektion som inte går över efter ett par veckor
    
*   har hög feber och ont i halsen utan att vara förkyld
    
*   har återkommande halsfluss
    
*   har extra ont på ena sidan av halsen
    
*   har svårt att gapa eller mycket svårt att svälja.
    

**Sök vård akut om ditt barn**

*   har ont i halsen med hög feber, frossa eller andningsbesvär
    
*   dreglar och har svårt att svälja sin saliv.
    

Så kan Kry hjälpa till
----------------------

Du kan vända dig till oss på Kry för att få råd och hjälp om du tror att ditt barn har halsfluss. Vi gör en individuell bedömning baserat på barnets symptom och den information som framkommit under vårdmötet. Barnet kan därefter bli ordinerad behandling alternativt hänvisad eller remitterad till vidare vård.

Tänk på att barnet behöver närvara under vårdmötet. För att kunna boka ett barnmöte måste du vara vårdnadshavare till barnet.