Symptom vid dyshidrotiskt eksem
-------------------------------

Typiska symptom är små eller större kliande, vätskefyllda blåsor i huden. Dyshidrotiskt eksem ger oftast blåsor på handen, sidorna av fingrarna eller i handflatan. Du kan även få utslag med vätskefyllda blåsor på eller under fötterna och mellan tårna. När blåsorna läker får du istället fjällande hud i handflatan eller på andra drabbade hudområden.

Besvären uppstår som regel snabbt och kommer i skov. Vissa får klåda och blåsor någon gång om året, andra får symptom oftare. Skoven brukar bli färre ju äldre du blir.

**Vanliga symptom vid dyshidrotiskt eksem:**

*   vätskefyllda blåsor på händerna eller fötterna
    
*   [klåda](https://www.kry.se/fakta/klada/ "klada")
    
*   röd hud
    
*   fjällande hud under läkningsperioden.
    

### Andra tänkbara förklaringar

Dyshidrotiskt eksem kan likna eller förekomma samtidigt som handeksem. Besvären kännetecknas av röda, kliande utslag eller eksem på händerna och fingrarna. Handeksem är den vanligaste formen av kontakteksem. De kan uppstå efter långvarig nedbrytning av hudens skyddande lager eller när du kommer i kontakt med exempelvis kemikalier eller allergiframkallande ämnen som nickel eller latex.

Pustulosis palmoplantaris, så kallad PPP, är en hudsjukdom som också kännetecknas av röd hud och vätskefyllda blåsor som brukar komma i skov. Även PPP uppstår på handflator och fotsulor. Blåsorna orsakar ofta smärta när de spricker – då får de även en brunaktig ton.

Orsaker till dyshidrotiskt eksem
--------------------------------

Dyshidrotiskt eksem eller pomfolyx beror på en inflammation i huden. Det finns ingen enskild, tydlig förklaring till besvären, men pomfolyx har kopplingar till andra hudbesvär och sjukdomar som exempelvis atopiskt eksem, kontakteksem och svampinfektioner. Dyshidrotiskt eksem på händerna eller fötterna verkar också kunna utlösas av stress.

Eksemen är vanligast på våren och sommaren eller om du vistas i varma och fuktiga klimat.

**Faktorer och ämnen som har en koppling till dyshidrotiskt eksem:**

*   [atopiskt eksem](https://www.kry.se/fakta/atopiskt-eksem/ "atopiskt-eksem")
    
*   [kontakteksem](https://www.kry.se/fakta/kontakteksem/ "kontakteksem") som orsakas av allergiframkallande ämnen, ofta nickel
    
*   [svampinfektioner](https://www.kry.se/fakta/svampinfektioner/ "svampinfektioner")
    
*   [stress](https://www.kry.se/fakta/stress/ "stress")
    
*   varmt och fuktigt klimat.
    

Utredning och behandling
------------------------

Dyshidrotiskt eksem som ger lindriga besvär kan gå över utan behandling inom ett par veckor. Ibland kan receptfri kortisonsalva skynda på läkningen, men ofta krävs receptbelagda kortisonläkemedel. Allvarliga och långvariga besvär med dyshidrotiskt eksem kräver ofta behandling av hudspecialist. Då kan ibland ljusbehandling vara ett alternativ.

Vad kan jag göra själv?
-----------------------

Du kan börja med att behandla dyshidrotiskt eksem som ger utslag med blåsor på händer, fingrar, fötter och tår med receptfri kortisonsalva och mjukgörande kräm som finns på apotek. Om besvären inte försvinner kan du behöva starkare kortisonpreparat som kräver recept. Försök att inte klia sönder blåsorna – då finns det risk att bakterier får fäste i såret och orsakar en infektion.

**Så här blir du mindre sårbar för dyshidrotiskt eksem:**

*   **smörj in händer och fötter** – fuktighetsbevarande hudprodukter håller huden mjuk och elastisk, då blir huden mindre sårbar för skador
    
*   **undvik kontakt med allergiframkallande ämnen** – hos vissa personer kan hudkontakt med exempelvis nickel, parfym eller andra ämnen som orsakar kontakteksem utlösa besvär
    
*   **försök att undvika stress** – stress kan vara en utlösande faktor vid dyshidrotiskt eksem.
    

När bör jag söka vård?
----------------------

Sök vård om du har besvär med vätskefyllda blåsor på huden som kliar, trots receptfri behandling med kortisonsalva. Du bör även söka vård om blåsorna blir infekterade.

Sök vård direkt om du får hudbesvär som blossar upp plötsligt i kombination med allmän sjukdomskänsla.

Så kan Kry hjälpa till
----------------------

Du kan vända dig till oss på Kry för att få råd och hjälp vid dyshidrotiskt eksem. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.