Vad är IBS?
-----------

IBS står för irritable bowel syndrome och kallas på läkarspråk för colon irritabile, känslig tjocktarm. Det är kanske en av världens vanligaste sjukdomar. Både barn och vuxna kan få besvär – allra oftast drabbas flickor och kvinnor. Sjukdomen brukar debutera mellan tio och fyrtio års ålder.

Besvären kan komma och gå, men IBS brukar vara något som du måste lära dig att leva med.

Symptom vid IBS
---------------

IBS kan ge många olika symptom och därför kan du också få ont i magen på olika ställen. Diarré eller förstoppning är vanligt, vissa får både hård och lös avföring, eftersom tarmen har svårt att reglera konsistensen. Gasbildning i tarmen brukar leda till magsmärtor högt upp på vänster eller höger sida. Smärtan kommer ofta när du har ätit och avtar efter toalettbesök.

**Vanliga symptom vid IBS:**

*   [magsmärtor](https://www.kry.se/fakta/mage-och-tarm/ont-i-magen/ "magsmartor")
    
*   [diarré](https://www.kry.se/fakta/mage-och-tarm/diarre/ "diarre") och [förstoppning](https://www.kry.se/fakta/mage-och-tarm/forstoppning/ "forstoppning")
    
*   spänd mage och [gaser i magen](https://www.kry.se/fakta/fragor-och-svar/gaser-i-magen/ "gaser-i-magen")
    
*   slem i avföringen
    
*   känsla av att inte kunna tömma tarmen helt.
    

Diarrén kan komma plötsligt – många känner ett behov av att alltid vara nära en toalett. Känslighet i mag-tarmkanalen kan också ge upphov till exempelvis illamående eller [magkatarr](https://www.kry.se/fakta/mage-och-tarm/magkatarr/ "magkatarr").

### **Andra tänkbara förklaringar**

Magsmärtor, gaser, diarré eller förstoppning kan bero på många olika saker. Magen är känslig och kan reagera på variation i kosten, [stress](https://www.kry.se/fakta/psykiatri-och-psykologi/stress/ "stress") och andra vardagliga, yttre faktorer. Då brukar besvären vara övergående – IBS ger långvariga symptom med återkommande magproblem. Ibland kan magbesvär bero på allvarliga mag-tarmsjukdomar.

### **Orsaker till IBS**

Vid IBS har funktionen i mag-tarmkanalen rubbats, men orsakerna bakom en känslig eller irriterad tarm är inte helt klarlagda. Det är antagligen en kombination av flera faktorer med både fysiologiska och psykologiska förklaringar.

IBS brukar ge mer besvär i perioder, inte minst i samband med stress eller känslomässig obalans. Viss sorts mat kan förvärra symptomen vid IBS, exempelvis svårsmälta kolhydrater och fet eller starkt kryddad mat.

Behandling vid IBS
------------------

Det finns inga specifika tester för att fastställa IBS. Istället får du genomgå en medicinsk utredning som kan utesluta andra bakomliggande orsaker till dina magbesvär. Som regel handlar det om provtagning av blod och avföring, men också en undersökning av tarmen genom så kallad skopi.

Det finns ingen behandling eller särskilt utformad medicin som botar colon irritabile, men det finns läkemedel som lindrar symptomen. Du kan även få hjälp av en [dietist](https://www.kry.se/dietist/ "dietist") som kan gå igenom en omläggning av kosten. Olika psykologiska behandlingar, exempelvis kognitiv beteendeterapi (KBT) och medveten närvaro kan ibland göra det lättare att leva med IBS.

Vad kan jag göra själv?
-----------------------

Många mår bättre av att äta mindre portioner fördelat över flera måltider om dagen. Det är ett vanligt råd i samband med olika mag-tarmproblem. För gärna en matdagbok så att du förstår vad just din mage är extra känslig för. Sunda levnadsvanor brukar lindra symptomen – rör på dig, sov ordentligt och försök att hitta en bra balans i vardagen.

**Så här kan du lindra besvären:**

*   tugga maten ordentlig och ät i lugn och ro
    
*   försök att ha regelbundna toalettvanor
    
*   undvik stress
    
*   motionera regelbundet.
    

På apotek finns receptfria läkemedel som kan hjälpa vid diarré, gaser och förstoppning.

**Mat och dryck som kan vara bra att undvika:**

*   fet och starkt kryddad mat
    
*   alltför fiberrik kost
    
*   gasbildande livsmedel
    
*   laktos och gluten
    
*   kaffe, sötningsmedel och kolsyrade drycker
    
*   [alkohol](https://www.kry.se/fakta/psykiatri-och-psykologi/alkoholproblem/ "alkohol") och [rökning](https://www.kry.se/fakta/ovrigt/rokning/ "rokning").
    

Forskning har visat att symptomen vid IBS brukar bli lindrigare med en diet som kallas FODMAP. Då minskar du bland annat intaget av vissa kolhydrater, som kan vara svåra för tarmen att ta upp.

När bör jag söka vård?
----------------------

Sök vård om du misstänker att du har IBS. Det gäller även om du har haft gaser och förändrad avföring i mer än två veckor, särskilt om du är över 50 år och inte har haft problem tidigare. Vid viktminskning, som inte kan förklaras av färre kalorier, bör du också söka vård.

Sök vård akut om du har kraftiga magsmärtor, blodiga kräkningar, svart eller blodig avföring.

Så kan Kry hjälpa till
----------------------

Du kan vända dig till oss på Kry för att få råd och hjälp vid IBS. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt remitterad till vidare vård. Vid besvär och smärta i magen krävs ofta en fysisk undersökning.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.