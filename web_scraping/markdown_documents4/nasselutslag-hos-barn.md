Tecken på nässelutslag hos barn
-------------------------------

Nässelutslag börjar ofta bränna eller klia redan innan hudreaktionen syns. Utslagen ger en liknande reaktion som brännässlor, det vill säga ljusröda eller hudfärgade fläckar. De känns som små upphöjda svullnader i huden.

Vissa barn får enstaka utslag, andra får besvär över större hudområden. Symptomen brukar vara flyktiga – de blossar upp snabbt och kan både ändra form och flytta runt på kroppen. Den här typen av utslag hos barn försvinner nästan alltid inom några timmar eller dagar och lämnar inga märken på huden.

### **Vanliga symptom vid nässelutslag hos barn:**

*   klåda
    
*   brännande känsla i huden
    
*   upphöjda fläckar eller svullnader i huden, rosa eller hudfärgade
    
*   nässelutslag förekommer ofta i samband med en förkylning eller någon annan virusinfektion hos ditt barn.
    

Vid nässelutslag som uppstår i samband med en virusinfektion kan även feber vara ett symptom hos ditt barn.

Ibland kan så kallat angioödem orsaka en reaktion i hud eller slemhinna i kombination med vanliga nässelutslag. Barn får då oftast en svullnad i sitt ansikte, till exempel på ögonlocken, i munhålan eller svalget. Om svullnaden sitter i svalget kan det vara ett livshotande tillstånd som kräver att ditt barn får akut behandling.

### **Andra besvär med liknande symptom hos barn**

Hudutslag, rodnader, röda prickar och blåsor hos barn kan ha många olika förklaringar. Hudreaktioner kan bero på exempelvis [torr hud](https://www.kry.se/fakta/hudsjukdomar/torr-hud/ "torr-hud"), [eksem](https://www.kry.se/fakta/hudsjukdomar/eksem/ "eksem") eller [insektsbett](https://www.kry.se/fakta/djur-och-insektsbett/insektsbett/ "insektsbett") – men då är inte utslagen lika flyktiga som vid nässelutslag.

Barn får ofta [virusutslag](https://www.kry.se/fakta/hudsjukdomar/virusutslag/ "virusutslag") i samband med olika barnsjukdomar som [vattkoppor](https://www.kry.se/fakta/infektioner/vattkoppor/ "vattkoppor"), [tredagarsfeber](https://www.kry.se/fakta/barnsjukdomar/tredagarsfeber/ "tredagarsfeber") och [femte sjukan](https://www.kry.se/fakta/barnsjukdomar/femte-sjukan/ "femte-sjukan"). Femte sjukan kännetecknas av rodnade kinder hos ditt barn. Bakteriella infektioner kan också ge [hudutslag](https://www.kry.se/fakta/hudsjukdomar/hudutslag/ "hudutslag"), exempelvis [svinkoppor](https://www.kry.se/fakta/hudsjukdomar/svinkoppor/ "svinkoppor") och [scharlakansfeber](https://www.kry.se/fakta/infektioner/scharlakansfeber/ "scharlakansfeber").

Hudreaktioner kan även orsakas av [svampinfektioner](https://www.kry.se/fakta/infektioner/svampinfektioner/ "svampinfektioner"). Blöjeksem kan likna nässelutslag och uppstår oftast under blöjan.

[Födoämnesallergi](https://www.kry.se/fakta/allergier/fodoamnesallergi/ "fodoamnesallergi") och latexallergi kan i svåra fall leda till [anafylaktisk chock](https://www.kry.se/fakta/allergier/anafylaxi/ "anafylaktisk-chock"). Då kommer symptomen snabbt. Det brukar börja med klåda i handflatorna, fotsulorna eller ansiktet som inom kort följs av [hjärtklappning](https://www.kry.se/fakta/hjart-och-karlsjukdomar/hjartklappning/ "hjartklappning"), andningsbesvär, magsmärtor, blodtrycksfall och försämrad blodcirkulation. Anafylaktisk chock är ett livshotande tillstånd som kräver vård omedelbart – ring 112 och invänta ambulans.

Varför får barn nässelutslag?
-----------------------------

Nässelutslag eller så kallad urtikaria hos barn kan ha många olika förklaringar som antingen är allergiska eller icke-allergiska. Virusinfektioner är en vanlig orsak till besvären – utslagen är särskilt vanliga i samband med en förkylning men kan även förekomma vid [covid-19](https://www.kry.se/fakta/infektioner/coronavirus/ "covid-19") eller olika barnsjukdomar. Utslagen kan också vara en reaktion på födoämnen som ägg, mjölkprotein, fisk och nötter. Huden kan även reagera på exempelvis läkemedel, värme eller kyla.

Reaktionen beror på att de så kallade mastcellerna i huden släpper ut olika ämnen som orsakar svullnad, klåda och rodnad.

### **Vanliga orsaker till nässelutslag hos barn:**

*   **virusinfektioner** – exempelvis förkylning eller barnsjukdomar
    
*   **födoämnen eller födoämnesallergi** – som mjölkprotein, nötter, fisk, skaldjur, jordgubbar och ost
    
*   **kontaktallergi** – allergisk reaktion när huden kommer i kontakt med exempelvis latex eller nickel
    
*   **yttre faktorer** – kyla, värme, solljus, tryck, vatten och ansträngning.
    

Krävs det behandling för barn med nässelutslag?
-----------------------------------------------

Nässelutslag hos barn kräver oftast ingen behandling. De brukar försvinna av sig själva inom några timmar eller dagar. I vissa fall kan receptfri medicin mot allergi lindra besvären.

Om barnet har återkommande eller långvariga utslag kan en läkare behöva utreda orsaken till besvären genom bland annat provtagning och allergitester.

Vad kan jag göra som förälder?
------------------------------

Om barnet får nässelutslag som du själv ser en tydlig förklaring till ska du försöka se till att barnet undviker de ämnen och situationer som orsakar utslagen. Om utslagen beror på värme är det bra att undvika alltför varmt vatten vid dusch och bad. Uppstår utslagen i samband med kyla bör barnet inte vistas utomhus för länge vintertid.

På apotek finns receptfria tabletter med antihistamin som kan lindra klådan vid nässelutslag hos både barn och vuxna. Där finns även kylbalsam och mild kortisonsalva som kan strykas på huden. Prata med apotekspersonalen för att hitta rätt läkemedel för barnets ålder.

Nässelutslag hos barn smittar inte till andra barn. Om barnet mår bra och är frisk för övrigt går det bra att gå till förskola eller skola som vanligt.

När bör jag söka vård för mitt barn?
------------------------------------

### **Sök vård om ditt barn**

*   har utslag som inte försvinner inom en vecka
    
*   har utslag som inte lindras av receptfri behandling
    
*   får återkommande utslag
    
*   har utslag som du misstänker kan bero på en allergi
    
*   har utslag som du misstänker skulle kunna vara mässling eller röda hund.
    

_Vid misstanke om smittsam sjukdom är det viktigt att undvika smittspridning – kontakta alltid vården innan du gör ett fysiskt besök eller invänta personal vid entrén._

### **Sök vård akut om ditt barn**

*   har utslag och är kraftigt allmänpåverkat eller har hög [feber](https://www.kry.se/fakta/feber/ "feber")
    
*   får en akut allergisk reaktion med svullnad i ansiktet, till exempel på läpparna eller tungan
    
*   har andningsbesvär
    
*   har magsmärtor.
    

Så kan Kry hjälpa till
----------------------

Du kan vända dig till oss på Kry för att få hjälp vid nässelutslag. Vi gör en individuell bedömning baserat på barnets symptom och det som framkommer under vårdmötet. Barnet kan därefter bli ordinerad behandling alternativt hänvisad till vidare vård.

Eftersom utslag kan bero på många olika saker kan det ibland krävas en fysisk undersökning för att ställa rätt diagnos.