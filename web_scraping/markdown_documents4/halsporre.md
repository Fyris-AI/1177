Symptom vid hälsporre
---------------------

Hälsporre orsakar smärta i eller under hälen när du står eller går. Ofta gör det mest ont när du belastar foten efter att ha vilat, men en del har ont även i vila. När du har rört på dig ett tag brukar smärtan ge med sig, men den kan bli värre igen när du har belastat foten en längre tid. Hälsporre kan ge allt från lindriga besvär till att du inte kan idrotta eller arbeta.

Orsaker till hälsporre
----------------------

Under foten finns en senplatta som börjar vid hälen och förgrenar sig ut till tårna. När senan blir överbelastad uppstår en inflammation i senfästet vid hälen. Det är inflammationen som orsakar smärtan. Om du röntgar foten kan det ibland synas en utväxt på benet under hälen – den ser ut som en sporre, därav namnet. Plantar fasciit är ett mer korrekt namn eftersom du kan ha hälsporre utan att ha en inflammation.

**Faktorer som gör dig mer sårbar för hälsporre:**

*   allmän överbelastning
    
*   belastning i samband med löpning eller hopp på hårda underlag
    
*   skor som inte ger tillräcklig stötdämpning
    
*   låga fotvalv
    
*   höga fotvalv
    
*   övervikt
    
*   [reumatiska sjukdomar](https://www.kry.se/fakta/reumatiska-sjukdomar/ "reumatiska-sjukdomar").
    

Behandling
----------

Hälsporre kräver inte alltid läkarvård – i många fall kan du själv lindra symptomen. Vid långvariga och svåra besvär kan du behöva träffa en läkare och ibland göra en röntgenundersökning. Besvären kan behandlas på olika sätt, till exempel med stötvågsbehandling eller kortisoninjektion. I mer ovanliga fall krävs ett kirurgiskt ingrepp.

En sjukgymnast eller fysioterapeut kan hjälpa dig med övningar som lindrar smärtan och stärker musklerna i foten. Det kan ta lång tid att bli av med hälsporre, men den läker oftast ut.

Vad kan jag göra själv?
-----------------------

När du har ont i foten bör du försöka avlasta foten och om möjligt låta den vila. Du kan även stretcha hälen. Se till att du har bra skor som både är stadiga och stötdämpande. Skoinlägg och skenor kan också lindra besvären. Om du får [ont i foten](https://www.kry.se/fakta/ont-i-foten/ "ont-i-foten") när du springer eller promenerar kan det vara bra att välja en motionsform som inte belastar foten lika mycket, till exempel simning.

Rådgör gärna med en läkare eller fysioterapeut, så att du vet säkert att besvären orsakas av just hälsporre. På apotek finns receptfria, smärtstillande läkemedel som kan lindra smärtan.

När bör jag söka vård?
----------------------

Sök vård vid långdragna besvär som innebär att smärtan inte avtar, trots mindre belastning och ergonomiska skor.

Sök vård akut vid svullnad, rodnad och värmeökning i foten.

Så kan Kry hjälpa till
----------------------

För att konstatera hälsporre krävs en fysisk undersökning.

Du kan vända dig till oss på Kry för att få råd och hjälp vid hälsporre. Vi gör en individuell bedömning baserat på dina symptom och det som framkommer under vårdmötet. Vid ett digitalt vårdmöte kan vi enbart erbjuda rådgivning – för diagnos och behandling av hälsporre krävs ett fysiskt vårdmöte på någon av våra vårdcentraler.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.