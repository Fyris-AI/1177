Symptom vid fotsvamp
--------------------

Fotsvamp uppstår oftast mellan två tår, särskilt mellan lilltån och den fjärde tån. Du kan även få fotsvamp på sidan av foten eller under foten, till exempel på en häl eller fotsula. Ibland kan svampen även angripa tånaglar och leda till [nagelsvamp](https://www.kry.se/fakta/nagelsvamp/ "nagelsvamp"). Vanliga symptom är klåda på fötterna och blåsor. Huden blir ofta röd och fjällar eller flagnar.

**Vanliga symptom vid fotsvamp:**

*   klåda och sveda under fötterna eller mellan tårna
    
*   fjällande hud
    
*   blåsor
    
*   vätskande sår
    
*   hudsprickor
    
*   rodnad eller röd kant mot den friska huden.
    

I vissa fall kan svamp som sitter mellan tårna sprida sig till andra delar av din fot. Har du så kallad kronisk fotsvamp blir huden torr med finmjöliga, vita fjäll som liknar [eksem](https://www.kry.se/fakta/hudsjukdomar/eksem/ "eksem"). Vid mockasinsvamp bildas vita fjäll och ibland tjockare hud under fötterna och på sidorna av fötterna. Då kan det även uppstå en avgränsande, röd rand som skiljer den angripna huden från den friska.

Svamp på fötterna kan även sprida sig till tånaglarna och orsaka [nagelsvamp](https://www.kry.se/fakta/ovrigt/nagelsvamp/ "nagelsvamp"). Då blir nageln missfärgad, tjock, mjuk och skör. I mer ovanliga fall kan du även få besvär i handflatorna eller ljumskarna.

### Andra tänkbara förklaringar

Svamp under foten eller på sidan av foten kan ibland förväxlas med skavsår, olika sorters eksem eller [psoriasis](https://www.kry.se/fakta/psoriasis/ "psoriasis"). Det kan till exempel vara [kontakteksem](https://www.kry.se/fakta/kontakteksem/ "kontakteksem") som kliar under fötterna eller på ovansidan av tårna – då är gummistövlar eller läderskor är vanliga förklaringar till besvären. [Atopiskt eksem](https://www.kry.se/fakta/hudsjukdomar/atopiskt-eksem/ "atopiskt-eksem") kan ibland orsaka så kallade atopiska vinterfötter.

Orsaker till fotsvamp
---------------------

Fotsvamp orsakas av trådsvamp som kallas dermatofyter. Svampen trivs i varma och fuktiga utrymmen, till exempel på fuktiga golv eller i svettiga strumpor och täta skor. Det är särskilt lätt att få fotsvamp om du idrottar mycket – svett och mekaniskt slitage gör dig mer sårbar för både svamp och bakterier.

Fotsvamp överförs genom smitta från andra människor – det är därför du lätt får svamp om du har gått på fuktiga golv där även andra har gått barfota. Fotsvamp är däremot ovanligt hos barn.

Svampen försvagar hudens barriärfunktion – då blir huden mer känslig för bland annat bakterier. Fotsvamp ökar även produktionen av hudceller vilket gör att huden blir tjockare och fjällar.

**Faktorer som gör dig mer sårbar för fotsvamp:**

*   fuktiga golv där många går barfota, då smittar fotsvamp lätt
    
*   trånga eller täta skor
    
*   svettiga eller fuktiga fötter.
    

Behandling vid fotsvamp
-----------------------

Du kan ofta behandla fotsvamp själv med receptfria läkemedel som motverkar svamp och lindrar klådan.

Om du har fotsvamp som återkommer eller sprider sig kan du behöva behandling som baseras på en svampodling. I vissa fall undersöks även naglar och handflator.

Om du har svamp på dina fötter får du oftast behandling lokalt på huden, men kronisk fotsvamp kan ibland kräva långtidsbehandling i tablettform.

Vad kan jag göra själv?
-----------------------

Du kan minska risken för svamp genom att hålla fötterna rena och torra. Om du idrottar eller lätt blir svettig om fötterna är det bra att byta strumpor ofta. Använda gärna badtofflor när du duschar eller byter om i fuktiga utrymmen där många andra går barfota.

**Så här kan du minska risken för svampinfektioner:**

*   tvätta fötterna varje dag och torka noga,  särskilt mellan dina tår
    
*   låt fötterna lufta, utan strumpor och skor
    
*   använd torra, rena strumpor
    
*   tvätta strumpor i 60 grader så att svampen dör
    
*   undvik trånga skor och skor som är särskilt täta, till exempel gummistövlar
    
*   använd badtofflor när du vistas i omklädningsrum, simhallar eller andra allmänna, fuktiga utrymmen.
    

På apotek finns receptfria medel mot fotsvamp som även lindrar klåda, till exempel gel, kräm och salva. Behandla bara om du är säker på att du har just fotsvamp. I vissa fall kan fotsvamp försvinna efter en engångsbehandling, men det finns även läkemedel som du får använda i några veckor innan du blir av med svampinfektionen.

När bör jag söka vård?
----------------------

Sök vård om du har besvär med fotsvamp eller nagelsvamp som inte försvinner trots torra, rena fötter och receptfria läkemedel.

Sök vård om du har barn under tio år med misstänkt fotsvamp. Om du har [diabetes](https://www.kry.se/fakta/hormonella-sjukdomar/diabetes/ "diabetes") och får besvär med fotsvamp bör du också söka vård.

Så kan Kry hjälpa till
----------------------

Du kan vända dig till oss på Kry för att få råd och hjälp vid fotsvamp. Vi gör en individuell bedömning baserat på dina symptom och det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.

För att ställa diagnosen svampinfektion krävs provtagning. Vid ett digitalt vårdmöte kan du vid behov få ett hemtest efter en medicinsk bedömning. Diagnosen kan också ställas på någon av våra våra fysiska mottagningar.

Tänk på att om det är ditt barn som har besvär så behöver barnet närvara under vårdmötet. För att kunna boka ett barnmöte måste du vara vårdnadshavare till barnet.