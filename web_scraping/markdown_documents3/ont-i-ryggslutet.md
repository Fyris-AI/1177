Fråga: Jag har ont längst ner i ryggen, ryggslutet eller precis ovanför rumpan. Det är stelt och hindrar mig från att röra mig som vanligt. Kan det bero på att jag har sträckt ryggen och hur kan jag behandla det?

Läkarens svar:
--------------

### Möjliga orsaker

Om du har ont i nedre delen av ryggen kan det bero på många olika saker. Ryggvärk är ett vanligt problem och beror oftast på stillasittande, tunga lyft, överbelastning, muskelsträckning eller [stress](https://www.kry.se/fakta/stress/ "stress"). Du kan känna att det gör mer ont vid vissa rörelser eller uppleva stelhet. Detta är helt ofarligt och brukar vanligen bli bättre genom ökad motion och god ergonomi när du arbetar eller lyfter tungt.

### Andra tänkbara förklaringar

Vid [ryggskott](https://www.kry.se/fakta/ryggskott/ "ryggskott") kan du få plötsligt ont i ryggslutet med stelhet och låsningar. Du kan känna smärta på ena sidan av ryggen och ned mot skinkmusklerna. Det är viktigt att försöka undvika stillasittande och försöka komma igång med försiktiga rörelser. Har du återkommande besvär med ont i ländryggen kan det vara bra med regelbunden stretching och sjukgymnastik.

[Artros](https://www.kry.se/fakta/artros/ "artros") i ryggradens leder, eller spondylos, kan ibland orsaka smärtor och stelhet. Oftast kan du känna att det gör mer ont i ryggen på morgonen och vid belastning. Spondylos beror oftast på degenerativa förändringar och är vanligast hos äldre eller om du tidigare har haft en ryggskada. Den viktigaste behandlingen är att hålla sig rörlig och aktiv samt undvika tunga lyft. Om du har kraftig värk kan det behövas smärtlindrande läkemedel.

Har du ont i ländryggen och är gravid kan det bero på foglossning. Under graviditeten förändras hormonbalansen i kroppen för att göra lederna mer rörliga och lämna plats för det växande barnet.

Ibland kan värk i ryggslutet tillsammans med feber och allmän sjukdomskänsla bero på allvarligare sjukdom.

### Då bör du söka vård

Om du får ihållande värk i ryggslutet som inte blir bättre av egenvård bör du söka vård. Sök vård akut om du har ryggvärk tillsammans med feber utan förkylningssymptom.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.