Fråga: Jag har ont under höger revben och undrar om det kan bero på en inflammation i levern. Var sitter levern? Kan den orsaka mina besvär?

Läkarens svar:
--------------

### Möjliga orsaker

Om du känner obehag under höger revben kan det kanske verka som om det gör ont i levern – den sitter långt upp på höger sida av magen. Levern kan förvisso bli förstorad vid exempelvis [körtelfeber](https://www.kry.se/fakta/kortelfeber/ "kortelfeber") och andra sjukdomstillstånd som kan ge känslan av en svullen lever, men ofta handlar [magsmärtor](https://www.kry.se/fakta/ont-i-magen/ "magsmartor") om någonting annat. Kanske rör det sig om intolerans mot något du har ätit eller druckit – då kan du få [gaser i magen](https://www.kry.se/fakta/gaser-i-magen/ "gaser-i-magen"), [förstoppning](https://www.kry.se/fakta/forstoppning/ "forstoppning"), eller molande värk. Gasbildning till följd av [IBS](https://www.kry.se/fakta/ibs/ "ibs") brukar också göra ont i magen på höger sida högt upp.

### Andra tänkbara förklaringar

[Gallsten](https://www.kry.se/fakta/gallsten/ "gallsten") orsakar smärtor högt upp på magens högra sida som ibland strålar ut i höger sida av ryggen. Vid gallstensanfall eller inflammation i gallblåsan kan smärtan bli akut och intensiv. Blindtarmen sitter längre ner – [blindtarmsinflammation](https://www.kry.se/fakta/blindtarmsinflammation/ "blindtarmsinflammation") brukar först göra ont runt naveln och sedan i högra sidan av magen, men smärtan kan vara diffus. [Njursten](https://www.kry.se/fakta/njursten/ "njursten") kan också orsaka diffusa smärtor i området.

### Då bör du söka vård

Får du plötsligt ont på höger sida av magen på ett kraftigt och intensivt sätt, inte minst i kombination med [feber](https://www.kry.se/fakta/feber/ "feber"), [illamående](https://www.kry.se/fakta/illamaende/ "illamaende") och kräkningar, bör du söka vård akut.