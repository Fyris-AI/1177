Fråga: Varför har jag ont i fotleden när jag går? Ibland har jag också värk i fotleden på natten. Jag har inte gjort något speciellt mer än mina vanliga promenader och löpning senaste månaderna men ändå har jag en svullen fotled. Kan det bero på en gammal stukning?

Läkarens svar:
--------------

### Möjliga orsaker

En vanlig anledning till att du får ont i fotleden kan vara felbelastning eller en överansträngd fotled. Du kan få en svullen fotled som ömmar vid olika typer av påfrestningar. Det kan orsakas av träning såsom löpning och påverka leder, muskler, senor och nerver. Detta är ett självläkande tillstånd och kräver oftast ingen behandling. Det kan vara bra att avlasta och vila fotleden en period. Se gärna till att du har bra skor som är anpassade för just din fottyp.

Vid stukning eller så kallad distorsion är vanliga tecken smärta, svullnad och blåmärken. Du kan få ont i fotleden på ovan- eller utsidan och bli svullen om den yttre fotknölen. Hos idrottare kan det vara vanligt med återkommande stukningar utan något trauma, så kallad instabil fotled. Det kan bero på att kroppen inte uppfattar en vridning eller stukning av ligamenten, fotleden kan då vika sig vid belastning eller gång. Den viktigaste behandlingen är därför balansträning för att undvika återkommande problem. Det kan också hjälpa att tejpa fotleden för att få bättre stabilitet.

### Andra tänkbara förklaringar

Vid långvariga och upprepade belastningar såsom löpträning kan du drabbas av stressfraktur. Till en början kan du få ont i fotleden vid ansträngning men efter ett tag kan du känna av det även i vila. Smärtan sitter oftast i bakre delen av foten och kan stråla ut till underbenet. Behandling beror på var frakturen sitter, ibland kan det krävas operation.

Artrit i fotleden kan orsaka smärta i vila, svullnad, värmeöknad och stelhet. Det innebär att det blir en inflammation i fotleden som utlöses av någon typ av infektion eller bakomliggande systemisk sjukdom. Vid [artros](https://www.kry.se/fakta/artros/ "artros") kan du få ont i vristen och känna dig stel. Det beror på att ledbrosket bryts ned snabbare än kroppen bildar det. Det är vanligare hos dig som exempelvis haft tidigare fotledsskada.

### Då bör du söka vård

Om du får smärta i fotleden som inte blir bättre efter vila och avlastning bör du söka vård. Sök vård akut om du får kraftig smärta i fotleden efter trauma.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.