Fråga: Jag har ont i mitten av bröstkorgen och kring revbenen. Ibland gör det ont efter träning eller när jag hostar och det kan också hugga i bröstet vid djupa andetag. Vad beror detta på?

Läkarens svar:
--------------

### Möjliga orsaker

Smärta i bröstkorgen kan bero på olika saker. Det finns flera organ i och nära bröstkorgen som kan orsaka besvär, bland annat hjärta, lungor och magsäck. Värk i muskler och skelett kan ibland också misstas för bröstsmärta.

Om du har ont i bröstbenet vid inandning kan det eventuellt röra sig om ett inflammationstillstånd som heter Tietzes syndrom. Smärtan känns oftast i samband med olika rörelser. Det kan också göra ont när du känner på området mellan revbenen och bröstbenet.

### Andra tänkbara förklaringar

Reflux eller [halsbränna](https://www.kry.se/fakta/halsbranna/ "halsbranna") kan ge [bröstsmärtor](https://www.kry.se/fakta/ont-i-brostet/ "brostsmartor"). Värken kan upplevas som en svidande känsla och orsaka [hosta](https://www.kry.se/fakta/hosta/ "hosta"), [illamående och kräkningar](https://www.kry.se/fakta/illamaende/ "illamaende-och-krakningar") samt göra ont när du sväljer. Även [magsår](https://www.kry.se/fakta/magsar/ "magsar") kan ge liknande besvär.

Muskelspänningar kan upplevas som skarpa och krampaktiga smärtor i bröstkorgen med utstrålning mot rygg, nacke och axlar. Det kan bero på dålig kroppshållning, [stress](https://www.kry.se/fakta/stress/ "stress"), [ångest och oro](https://www.kry.se/fakta/angest-och-oro/ "angest-och-oro"). Även kraftig hosta vid exempelvis [luftvägsinfektioner](https://www.kry.se/fakta/luftvagsinfektioner/ "luftvagsinfektioner") och [influensa](https://www.kry.se/fakta/influensa/ "influensa") kan orsaka spänningar och tryck över bröstet. En del kan uppleva tryckkänsla eller ont i bröstkorgen vid [corona](https://www.kry.se/fakta/coronavirus/ "corona").

Vid lungsäcksinflammation kan det göra ont i ena sidan av bröstkorgen. Det kan kännas som skarp smärta eller stickningar i bröstet och göra ont vid inandning eller djupa andetag. Lungsäcksinflammation kan i sin tur orsakas av en mängd olika tillstånd såsom [lunginflammation](https://www.kry.se/fakta/lunginflammation/ "lunginflammation"), [ledgångsreumatism](https://www.kry.se/fakta/reumatism/ "ledgangsreumatism") eller revbensfraktur.

Bröstsmärtor som känns som tryck i bröstet eller går som ett band över bröstkorgen kan ibland vara tecken på [kärlkramp](https://www.kry.se/fakta/karlkramp/ "karlkramp"). Då kan smärtan stråla ut mot halsen, ena armen eller ryggen. Andra symptom är exempelvis andningsbesvär, illamående och trötthet.

Om du har ihållande, plötslig smärta i mitten av bröstkorgen kan det vara tecken på [hjärtinfarkt](https://www.kry.se/fakta/hjartinfarkt/ "hjartinfarkt"). Övriga symptom kan hos vissa vara matthet, andfåddhet, svettningar och yrsel.

### Då bör du söka vård

Vid kraftig värk i bröstkorgen som inte går över med smärtlindrande läkemedel bör du söka vård. Sök vård akut om du plötsligt får ont i bröstet i mer än 15 minuter.