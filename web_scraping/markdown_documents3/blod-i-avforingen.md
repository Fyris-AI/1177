Fråga: Är det farligt med blod i avföringen? Ibland kommer det även slem och blod när jag torkar mig. Vad beror det på?

Läkarens svar:
--------------

### Möjliga orsaker:

Blod i avföringen kan bero på olika saker och behöver inte vara farligt. Det handlar ofta om att maten du äter kan färga avföringen mörkare, till exempel blåbär och rödbetor.

En annan vanlig orsak till blod i avföringen är [hemorrojder](https://www.kry.se/fakta/hemorrojder/ "hemorrojder"). Det kan visa sig som klarrött blod från ändtarmen, till exempel när du torkat dig efter toalettbesök. Ibland kan det klia, svida och komma [slem i avföringen](https://www.kry.se/fakta/slem-i-avforingen/ "slem-i-avforingen"). En anledning till hemorrojder kan vara att du är [förstoppad](https://www.kry.se/fakta/forstoppning/ "forstoppad") – det blir ett ökat tryck på slemhinnor och blodkärl som gör att de spricker och blöder. Tillståndet är ofarligt och kan behandlas med receptfria läkemedel. Även sprickor i ändtarmen, så kallade analfissurer, kan ge färskt blod i avföringen och smärta när du bajsar.

Om du redan har besvär med hemorrojder och sprickor i ändtarmen är slemhinnorna mer känsliga och lättblödande. Vissa läkemedel kan då ge ökade besvär, till exempel blodförtunnande läkemedel eller antiinflammatoriska läkemedel som används under längre behandlingsperioder.

Om du har blödningar högre upp i tarmen eller magen kan det visa sig som svart eller mörkröd avföring. En vanlig anledning till detta kan vara [magsår](https://www.kry.se/fakta/magsar/ "magsar") som orsakas av vissa läkemedel eller en bakteriell infektion i magsäcken. Du bör då vända dig till din vårdcentral för undersökning och behandling.

### Andra tänkbara förklaringar

Ibland kan blod i avföring tillsammans med andra symptom som [ont i magen](https://www.kry.se/fakta/ont-i-magen/ "ont-i-magen") och [diarré](https://www.kry.se/fakta/diarre/ "diarre") orsakas av Crohns sjukdom eller ulcerös kolit. Sjukdomarna orsakas av kronisk inflammation i tarmarna och behöver behandlas. Om du har slem och blod i avföringen, nedsatt aptit, förändrade avföringsvanor och går ner i vikt kan det vara tecken på polyper eller allvarlig sjukdom i tjock- eller ändtarmen.

### Då bör du söka vård

Har du blod i avföringen vid upprepade tillfällen och under längre tid, ändrade avföringsvanor och går ner i vikt utan någon tydlig förklaring kan du kontakta sjukvården för hjälp. Vid kraftiga blödningar med diarréer bör du snarast kontakta vårdcentral, jourcentral eller akutmottagning.