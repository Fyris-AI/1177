Fråga: Jag kan få ont i foten från ingenstans. Jag känner mest att det gör ont under foten vid trampdynan. Ibland känns det som att det bränner i framfoten. Kan det här vara något farligt och vad beror det på?

Läkarens svar:
--------------

### Möjliga orsaker

Om du har ont under fötterna vid trampdynorna med värmekänsla behöver det inte bero på något farligt. Det kan bero på metatarsalgi som betyder smärta i framfoten. Tillståndet orsakas vanligen av överbelastning. Det kan uppstå på grund av att du står på foten länge, har dåliga skor eller vid exempelvis löpträning. Behandlingen består av vila och avlastning. Har du ont i trampdynan under längre tid eller återkommande besvär kan det behövas annan behandling i form av bättre skor, skoinlägg eller fysioterapi.

### Andra tänkbara förklaringar

Vid plattfothet känner du oftast inte av några symptom men vissa kan få ont i fotsulan. Du kan också bli svullen på insidan av foten. Det innebär att du har ett lågt fotvalv som är antingen medfött eller förvärvat. Hos barn är detta ett vanligt tillstånd och beror på att bindväven i lederna är mjuka och lättare planas ut vid belastning. Hos vuxna kan detta orsakas av bland annat [övervikt](https://www.kry.se/fakta/overvikt-och-fetma/ "overvikt"), reumatiska eller neurologiska sjukdomar. Plattfothet behöver oftast inte behandlas. Om du har kraftiga besvär kan det behövas fysioterapi, skoinlägg eller andra ortopediska hjälpmedel.

Mortons neurom kan göra att du får ont under trampdynan med en brännande känsla. Det kan förvärras när du går eller står på foten. Du kan känna av en knöl under främre trampdynan. Smärtan orsakas av att nerverna som går ut i tårna hamnar i kläm. En möjlig förklaring kan vara användning av trånga skor. Behandlingen går i första hand ut på styrketräning och skoinlägg. Om inte detta hjälper kan kirurgisk åtgärd behövas.

Stressfraktur kan orsaka smärta, svullnad och värmeöknad. Med tiden kan symptomen gradvis försämras. En sådan fraktur kan ske efter långvarig och upprepad belastning och orsakas inte av ett trauma. Det kan vara vanligare hos personer med exempelvis sämre stötdämpning i träningsskor eller dåliga livsstilsvanor. Behandling beror på var frakturen sitter men kan vara avlastning, gipsning eller kirurgi.

### Då bör du söka vård

Om du får ihållande smärta i trampdynan som inte blir bättre efter vila och avlastning bör du söka vård.