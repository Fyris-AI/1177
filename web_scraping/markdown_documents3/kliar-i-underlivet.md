Fråga: Det kliar i underlivet både dagtid och på natten. Kan det bero på svamp i slidan eller något annat? Hur blir jag av med klåda i underlivet?

Läkarens svar:
--------------

### Möjliga orsaker

Klåda i underlivet kan vara ett vanligt symptom som många människor drabbas av någon gång i livet. En vanlig orsak kan vara torr hud och irritation som orsakas av exempelvis kroppsvårdsprodukter, tvättmedel, intimrakning eller plagg av akryl eller ullmaterial. Du kan förebygga eller bli av med besvären genom att undvika uttorkande produkter, inte tvätta dig för ofta samt välja hudvänliga och luftiga kläder.

Hos kvinnor kan torrhet i slidan också orsakas av östrogenbrist. Det kan uppstå strax efter förlossning, under [klimakteriet](https://www.kry.se/fakta/gynekologi/klimakteriet/ "klimakteriet") eller orsakas av vissa läkemedel. Den mest effektiva behandlingen är oftast östrogen som finns i olika former såsom kräm, vagitorier, plåster eller tabletter.

### Andra tänkbara förklaringar

Om det kliar och svider i underlivet vid slidöppningen eller runt blygdläpparna kan det bero på [svamp](https://www.kry.se/fakta/infektioner/svampinfektioner/ "svamp"). Andra tecken är vita, gryniga flytningar, rodnad och irritation i huden. Du kan också känna att det svider när du kissar eller kliar i underlivet efter samlag. Faktorer som kan möjliggöra att du får symptom av svampinfektion är stress, antibiotikabehandling eller hormonella förändringar som graviditet och mens. Du kan behandla svamp med receptfria krämer eller vagitorier. Om det inte hjälper kan du behöva receptbelagda tabletter.

Vid [skabb](https://www.kry.se/fakta/djur-och-insektsbett/skabb/ "skabb") och [flatlöss](https://www.kry.se/fakta/konssjukdomar/flatloss/ "flatloss") kan du uppleva klåda i underlivet. Klådan kan också uppstå på andra kroppsområden såsom vid bröstvårtor, navel, armhålor, skägg eller i ögonbryn. Dessa parasiter sprids vanligen via kroppskontakt eller sängkläder. Behandling mot skabb eller flatlöss går ut på hygienåtgärder samt receptfria krämer från apoteket.

[Springmask](https://www.kry.se/fakta/mage-och-tarm/springmask/ "springmask") är en vanlig smittsam infektion som kan leda till att det kliar i underlivet och rumpan. Det är vanligast hos barn och sprids genom att du får maskägg i munnen via händer och fingrar. Du kan stoppa spridningen främst genom hygienåtgärder. Tillståndet är självläkande men vid kraftig klåda kan du behöva behandla med receptfria tabletter eller flytande lösning.

Om det svider och kliar i underlivet kan det bero på en könssjukdom såsom genital [herpes](https://www.kry.se/fakta/konssjukdomar/herpes-i-underlivet/ "herpes"). Andra symptom kan vara blåsor och sår, svullnad och ömhet vid beröring. Första gången du drabbas av herpes kan du få kraftigare symptom med feber och svullna lymfkörtlar. Det orsakas av ett virus och sprids främst via samlag. Symptomen kan komma tillbaka i perioder av stress eller i samband med andra infektioner. Det finns ingen behandling som kan bota tillståndet. Däremot finns det receptbelagda tabletter som kan påskynda läkningen om du lider av kraftiga symptom.

### Då bör du söka vård

Om du får klåda i underlivet som inte går över av sig självt eller tillsammans med blåsor och sår bör du söka vård.