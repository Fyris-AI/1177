Fråga: Jag har ont högt upp i magen – det känns som om jag har ont i magsäcken. Jag är svullen och har kramp i magen. Vad beror det på?

Läkarens svar:
--------------

### Möjliga orsaker

Smärta i övre delen av magen kan bero på många olika saker. [Magsmärtor](https://www.kry.se/fakta/ont-i-magen/ "magsmartor") kan kännas molande, pulserande eller som plötsliga, kraftiga hugg. Du beskriver det som kramp och är svullen. Just magsäcken sitter högt upp i mitten av magen och kan ge upphov till smärta vid till exempel [magkatarr](https://www.kry.se/fakta/magkatarr/ "magkatarr"). Annars beror magsmärtor ofta på något du har ätit eller druckit – magen är känslig och reagerar på exempelvis [stress](https://www.kry.se/fakta/stress/ "stress"), kaffe, rökning, alkohol, läkemedel och olika sorters mat. Många gånger handlar det om tillfälliga besvär som snart går över.

### Andra tänkbara förklaringar

Att vara öm i magen, ha kramp eller [gaser i magen](https://www.kry.se/fakta/gaser-i-magen/ "gaser-i-magen") kan också bero på [IBS](https://www.kry.se/fakta/ibs/ "ibs"). Även [förstoppning](https://www.kry.se/fakta/forstoppning/ "forstoppning") kan orsaka smärtor. Ibland är [diarré](https://www.kry.se/fakta/diarre/ "diarre") och kramp i övre delen av magen tecken på infektioner. Allvarligare smärtor beror i vissa fall på [magsår](https://www.kry.se/fakta/magsar/ "magsar") eller inflammation i bukspottkörteln. [Gallsten](https://www.kry.se/fakta/gallsten/ "gallsten") kan orsaka smärta långt upp på höger sida.

### Då bör du söka vård

Får du akuta smärtor, blodiga kräkningar eller svart avföring bör du vända dig till en akutmottagning.