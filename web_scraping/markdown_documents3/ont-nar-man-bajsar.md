Fråga: Det gör ont i rumpan när jag bajsar. Ibland svider och blöder det också när jag bajsar. Kan man spricka när man bajsar? Hur vet jag om jag har hemorrojder och kan man bli fri från det?

Läkarens svar:
--------------

### Möjliga orsaker

Om du upplever smärta vid avföring kan det bero på olika saker. En vanlig orsak kan vara [hemorrojder](https://www.kry.se/fakta/hemorrojder/ "hemorrojder"). Förutom ömhet kan du också känna att det kliar och svider i rumpan efter avföring. Hemorrojder innebär att bindväv i ändtarmen förstoras och glider ned vid till exempel krystning. De kan sitta på insidan eller utsidan av ändtarmsöppningen. Ibland kan slemhinnor som täcker hemorrojderna brista i samband med krystning och orsaka blödning. Det kan röra sig om allt ifrån en mindre mängd med ljusrött blod på toapappret till en större mängd mörkrött blod i avföringen.

Hemorrojder är ett vanligt tillstånd hos vuxna och kan bero på [förstoppning](https://www.kry.se/fakta/forstoppning/ "forstoppning"), diarré eller graviditet. För att ställa en säker diagnos behöver en läkare undersöka runt och i ändtarmsöppningen med ett tunt rör som kallas för proktoskop. Behandlingen går främst ut på att förebygga och lindra symptomen, vid svårare fall kan det behövas kirurgisk åtgärd.

### Andra tänkbara förklaringar

Om du upplever att det blöder och gör ont att bajsa kan det bero på analfissur. Det betyder att det har bildats en spricka i ändtarmsöppningen. De kan orsakas av hård avföring, lokal irritation orsakat av trauma eller bakomliggande sjukdomar såsom Crohns sjukdom eller herpes.

Smärta i svanskotan, så kallad coccygodyni, kan leda till att du får ont när du sitter, har samlag eller när du bajsar. Det kan uppstå efter graviditet eller bero på att du har skadat svanskotan efter exempelvis ett fall. Behandlingen går främst ut på att avlasta svanskotan. Vid långvariga och svårare besvär kan det behövas smärtlindring i form av anti-inflammatoriska preparat eller kortisoninjektioner.

Analhematom kan göra väldigt ont i samband med att du krystar. Det innebär att det samlas ett blodkoagel nära analöppningen och kan se ut som en blåfärgad knöl under huden. Behandlingen består av tömning på blodkoaglet.

Om du har smärta när du bajsar, blod i avföringen och känner ett sår eller en nytillkommen knöl vid ändtarmsöppningen kan det bero på allvarligare sjukdom.

Då bör du söka vård Om du får ont i ändtarmsöppningen när du bajsar bör du söka vård. Sök vård akut om du har kraftig smärta eller rikliga blödningar.