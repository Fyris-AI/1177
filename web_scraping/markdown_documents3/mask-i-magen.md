Fråga:Jag kan uppleva på kvällstid att det kliar i rumpan. Hur vet jag om jag har mask i magen?

Läkarens svar:
--------------

Den vanligaste masken i magen är springmasken. Om du har springmask kan du ofta uppleva att det kliar i rumpan, särskilt under kvällen och natten. Ofta syns små, vita och tunna maskar i avföringen. Maskarna är ungefär en centimeter långa.

[Springmask](https://www.kry.se/fakta/springmask/ "springmask") är den vanligaste masken i magen. Den smittar alltid mellan människor och drabbar oftast barn i förskoleålder. Du smittas genom att du får i dig maskägg i munnen som sväljs och hamnar i tarmarna. Äggen kan föras vidare via bland annat händer och fingrar, leksaker, sängkläder eller handdukar.

Maskarna är ofarliga och besvären kan försvinna med hjälp av noggrann hygien, men ibland krävs medicinering för att infektionen ska dö ut.

Om du har springmask är det viktigt att du sköter din hygien noggrant.

*   Tvätta händerna efter varje toalettbesök och innan du äter.
*   Tvätta händerna på morgonen. Om du har kliat dig under natten kan ägg ha fastnat under naglarna.
*   Tvätta rumpan och runt ändtarmsöppningen dagligen.
*   Byt underkläder och sovkläder dagligen.
*   Tvätta underkläder, sovkläder och sängkläder så fort som möjligt för att inte eventuella ägg ska leva vidare i tvättkorgen.
*   Städa och rengör toalett, handfat och badrum så ofta som möjligt.
*   Tvätta av barnens leksaker/gosedjur så ofta som möjligt.

Spolmasken är en annan mask som kan finnas i magen men den är ovanlig i Sverige. Den kan bli 15-30 cm lång och finns främst i länder med lägre hygienstandard. Om du drabbas upprepade gånger av spolmask kan det ge svåra mag- och tarmbesvär. Var uppmärksam om du ser långa maskar i avföringen och har besökt ett land där spolmask kan förekomma.

### Då bör du söka vård

Har du eller ditt barn besvär som inte försvinner, trots noggrann hygien, bör du söka vård. Det gäller även vid upprepade maskinfektioner – eller om du har sett maskar med annat utseende än springmask.

Sök alltid vård om du eller ditt barn har slem eller blod i avföringen, med eller utan symptom på mask i magen.

### Så kan Kry hjälpa till

Du kan vända dig till oss på Kry för att få hjälp med mask i magen. En sjuksköterska eller en läkare gör en individuell bedömning baserat på ditt eller barnets symptom och det som framkommer under vårdmötet. Du kan därefter bli ordinerad behandling alternativt remitterad till vidare vård.

Tänk på att om det är ditt barn som har besvär så behöver barnet närvara under vårdmötet.