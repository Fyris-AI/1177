Fråga: Mitt barn blir rödflammig efter att ha vistats i solen trots solskydd. Kan det vara värmeutslag och hur ser det ut? Hur får man bort värmeutslag?

Läkarens svar:
--------------

### Möjliga orsaker

Värmeutslag eller så kallad miliaria är ett vanligt tillstånd hos framförallt yngre barn i spädbarnsåldern men kan också ses hos vuxna. Det beror på att svettkörtlarna blir blockerade och orsakar utslag med varierande utseende. Det kan ske exempelvis:

*   i varma och fuktiga miljöer
*   vid [feber](https://www.kry.se/fakta/feber/ "feber")
*   vid fysisk aktivitet
*   hos barn med outvecklade svettkörtlar.

Värmeutslag är ett vanligt tillstånd som är helt ofarligt. Hos barn uppstår utslagen oftast i ansikte, nacke, rygg, axlar och bröst. Hos vuxna är det vanligast med värmeutslag i exempelvis ljumsken och andra hudveck.

Den mildaste formen av värmeutslag hos en nyfödd bebis kallas miliaria crystalina. Det kan se ut som ytliga, millimeterstora och genomskinliga blåsor som spricker lätt. Den vanligaste typen av värmeutslag kallas miliaria rubra. Dessa utslag är något större, rodnade och upphöjda knottror som sitter lite djupare i huden. Ibland kan de orsaka klåda.

För att undvika miliaria kan du hålla barnet i svalare miljöer och använda kläder med material som andas och absorberar fukt. Har ditt barn drabbats av värmeutslag brukar besvären oftast gå över utan behandling. Ibland kan du behöva lindra till exempel klåda på mindre områden med hydrokortison kräm. Du kan även badda huden med svala tvättlappar.

### Andra tänkbara förklaringar

Värmeutslag kan ibland vara svårt att skilja från andra [virusutslag](https://www.kry.se/fakta/virusutslag/ "virusutslag") såsom herpes. Vid herpes simplex kan ditt barn få genomskinliga blåsor med omgivande rodnad. Om ditt barn dessutom har feber eller känns allmänpåverkat kan du behöva uppsöka sjukvård.

Hos nyfödda är det mycket vanligt med toxiska utslag eller så kallade hormonplitor. Det kan se ut som rodnade fläckar eller vätskefyllda blåsor som dyker upp i ansikte, på bål eller armar. De är helt ofarliga och försvinner av sig själva efter några dagar till veckor.

### Då bör du söka vård

Om ditt barn har värmeutslag som inte försvinner efter några dagar eller förvärras bör du söka vård . Sök akut vård om ditt barn får utslag med smärta, svullnad, rodnad och värmeökning tillsammans med feber eller frossa.