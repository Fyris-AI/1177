Fråga: Jag har sedan en tid haft problem med att det kliar och kryper på kroppen. Det kan börja med att det kliar på benen och sedan kan det flytta sig till andra områden, ibland känns det som att hela kroppen kliar samtidigt. Jag kan inte se några utslag någonstans. Varför kliar det på kroppen?

Läkarens svar:
--------------

### Möjliga orsaker

Klåda, även kallat pruritus, kan vara ett problem som många drabbas av någon gång i livet. Det kan finnas många olika orsaker till klåda, det behöver inte alltid bero på en hudsjukdom. En mycket vanlig anledning till klåda är torr hud. Det kan bero på kall och torr luft eller på hög ålder. Klåda uppstår oftast på benen, låren, ryggen och buken men kan uppkomma var som helst på kroppen. Du kan förebygga och behandla torr hud med mjukgörande krämer samt att undvika exempelvis uttorkande hudvårdsprodukter.

### Andra tänkbara förklaringar

Om du har besvär med kliande hud utan utslag kan det bero på vissa läkemedel. Exempel på dessa kan vara [p-piller](https://www.kry.se/fakta/p-piller/ "p-piller"), opioider, blodtrycks- eller kolesterolsänkande läkemedel. I många fall är det oklart vad som kan orsaka klåda men det finns en del faktorer som kan förvärra besvären. Det kan gälla exempelvis torr eller varm miljö, inflammation i huden eller psykogena besvär såsom [stress](https://www.kry.se/fakta/stress/ "stress"), [ångest](https://www.kry.se/fakta/angest-och-oro/ "angest") eller [depression](https://www.kry.se/fakta/depression-och-nedstamdhet/ "depression").

Det är inte ovanligt att drabbas av [klåda](https://www.kry.se/fakta/klada/ "klada") i huden under [graviditet](https://www.kry.se/fakta/graviditet/ "graviditet"). Du kan uppleva att det kliar mer i huden på kvällen eller under natten. Ibland kan du få rivmärken eller sår efter att du har kliat dig. Oftast beror detta på normala förändringar i huden under graviditeten, exempelvis att huden töjs ut. Andra orsaker tros vara hormonella rubbningar.

Leversjukdomar som till exempel hepatit, [gallsten](https://www.kry.se/fakta/gallsten/ "gallsten") eller graviditetshepatos kan också ge klåda i huden. Det orsakas av att levern inte klarar av att göra sig av med skadliga ämnen från kroppen, dessa ansamlas i form av galla och kan leda till klåda. Det kan klia var som helst på kroppen men oftast i armar, handflator, ben eller fotsulor. Klådan uppstår vanligen under kvälls- eller nattetid vilket kan orsaka [sömnproblem](https://www.kry.se/fakta/somnproblem/ "somnproblem").

Ibland kan klåda i huden utan utslag tillsammans med feber eller viktminskning bero på allvarligare sjukdom.

### Då bör du söka vård

Om du får ihållande besvär med klåda utan utslag bör du söka vård. Du bör också söka vård om du får klåda tillsammans med allmän sjukdomskänsla, trötthet, feber eller viktminskning.