Fråga: Jag har ont i sidan av ryggen. Det känns som en molande värk i njurarna. Vad beror njurproblem på och var sitter njurarna på ryggen?

Läkarens svar:
--------------

### Möjliga orsaker

Njurarna sitter i höjd med midjan, bakom tjocktarmen, och skyddas av de nedre revbenen på höger och vänster sida. Vid problem med njurarna kan du uppleva smärtor i både ryggen och magen. Besvären orsakas av allt från skador och muskelvärk till olika inre sjukdomstillstånd.

En molande värk kan kanske upplevas som om du har ont i njuren på höger eller vänster sida, men beror ofta på muskulär smärta i ryggen. Det är vanligt och kan göra ont i både höger och vänster sida av ryggen nära njurarna. Kanske har du överansträngt dig, utfört tunga lyft eller bara stått och gått ovanligt mycket. Ensidiga smärtor kan även bero på [ryggskott](https://www.kry.se/fakta/smarta-och-vark/ryggskott/ "ryggskott").

### Andra tänkbara förklaringar

Njurstensproblem kan ge kraftig smärta i intervaller som strålar ut från sidan eller flanken av ryggen. Det brukar göra så ont att det är svårt att sitta stilla. Symptomen är typiska och orsakas av [njursten](https://www.kry.se/fakta/urologi/njursten/ "njursten") som blockerar urinflödet. [Gallsten](https://www.kry.se/fakta/mage-och-tarm/gallsten/ "gallsten") kan ge liknande besvär, men då även i form av [magsmärtor](https://www.kry.se/fakta/mage-och-tarm/ont-i-magen/ "magsmartor") högt upp under revbenen på höger sida.

[Urinvägsinfektion](https://www.kry.se/fakta/infektioner/urinvagsinfektion/ "urinvagsinfektion") kan ibland upplevas som om du har ont i njurarna och magen. De vanligaste symptomen är annars sveda när du kissar och täta trängningar. En högt sittande urinvägsinfektion kallas [njurbäckeninflammation](https://www.kry.se/fakta/infektioner/njurbackeninflammation/ "njurbackeninflammation") och ger mer allvarliga symptom – konstant smärta i kombination med [feber](https://www.kry.se/fakta/infektioner/feber/ "feber"), frossa, [illamående och kräkningar](https://www.kry.se/fakta/mage-och-tarm/illamaende/ "illamaende-och-krakningar"). Då krävs snabb vård eftersom det finns risk för blodförgiftning, så kallad [sepsis](https://www.kry.se/fakta/infektioner/sepsis/ "sepsis").

### Då bör du söka vård

Sök vård om du plötsligt får ont i sidan av ryggen i kombination med feber, illamående och kräkningar.