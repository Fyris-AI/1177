Fråga: Jag har så ont i höften, det kan göra ont både när jag går och när jag sover på sidan. Vad kan det bero på? Jag har inte ramlat och är bara i 30-årsåldern.

Läkarens svar:
--------------

### Möjliga orsaker

Höftsmärta kan bero på en mängd olika orsaker. Ett av de vanligaste tillstånden är trokanterit vilket betyder inflammation i muskelfästen på utsidan av lårbenet. Du kan uppleva värk i höften, ibland med utstrålning längs med låret. Det kan göra mer ont i höften när du sitter, går på benet, cyklar eller vid löpning. Värken kan också öka om du ligger på den drabbade sidan nattetid - detta kan påverka din sömn. Trokanterit är vanligast hos idrottare och äldre individer. Det kan orsakas av exempelvis överbelastning, åldersrelaterade förändringar, trauma eller artros. Tillståndet är helt ofarligt och självläkande. Behandlingen består av rörelseträning som stärker muskler såsom höftböjaren i det drabbade området.

### Andra tänkbara förklaringar

Om du har ont i höften och ljumsken kan det bero på [artros](https://www.kry.se/fakta/artros/ "artros") i höftleden. Till en början kan du känna att det gör ont i höften på morgonen eller när du reser dig efter stillasittande. Vid längre tids besvär kan värken kännas även vid vila och på natten. Höftledsartros drabbar oftast äldre människor men även unga kan få besvär efter tidigare höftfraktur eller inflammatorisk sjukdom i höftleden. Behandlingen är vanligtvis i form av sjukgymnastik. Ibland kan det behövas smärtstillande läkemedel.

Vid ischias kan det göra ont i höften och ryggen. Smärtan kan också stråla ut mot benet och ge domningar. Det beror oftast på att ischiasnerven har kommit i kläm vid till exempel diskbråck. Om du är gravid kan du också få besvär med nervinklämning. Det beror på att lederna blir mer rörliga under graviditeten för att lämna plats åt det växande barnet. När det istället orsakas av muskelspänningar kallas det för falsk ischias.

Smärta i höften vid vila tillsammans med andra symptom såsom allmän sjukdomskänsla, feber eller ovanlig trötthet kan i sällsynta fall bero på allvarligare bakomliggande sjukdom.

### Då bör du söka vård

Om du har ihållande besvär med smärta i höften som påverkar dina dagliga aktiviteter bör du söka vård. Sök vård akut om du har kraftig värk med feber och sjukdomskänsla.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.