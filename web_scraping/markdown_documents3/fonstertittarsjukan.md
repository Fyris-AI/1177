Fråga: Jag har plötsligt fått ont i benen när jag går. Jag måste ta pauser under mina promenader för att värken ska lägga sig. Ibland kan jag vakna mitt i natten av att det gör ont. Kan det vara fönstertittarsjuka? Vad är det och hur kan man behandla fönsterstittarsjukan?

Läkarens svar:
--------------

### Möjliga orsaker

De flesta människor kan någon gång i livet uppleva värk i benen vid promenader eller andra aktiviteter. Den vanligaste orsaken är oftast överbelastning eller träningsvärk. Oftast går besvären över med avlastning och vila.

Claudicatio intermittens betyder periodvis hälta och är en benartärsjukdom som ger symtom i form av smärta, kramper eller trötthetskänsla i benen vid gång. Besvären försvinner oftast när du stannar till och tar pauser, därav namnet fönstertittarsjuka. Efter en tids sjukdom kan du uppleva smärta även när du ligger ned. Detta kallas för kärlkramp. Tillståndet beror på åderförkalkning i benens artärer som ger dålig blodcirkulation. Blodet får svårare att passera och orsakar syrebrist vilket ger upphov till smärta.

Det finns saker du kan göra själv som behandling mot fönstertittarsjuka. Exempel på dessa kan vara gångträning, rökstopp och att tillämpa sunda matvanor. Om du har andra bakomliggande sjukdomar såsom diabetes är det också viktigt med egenvård som till exempel att undvika sår på fötterna. Det kan vara bra att tvätta fötterna regelbundet, hålla koll på eventuella sprickor och förhårdnader samt smörja med mjukgörande regelbundet. Oftast krävs även annan behandling såsom blodtrycks- och kolesterolsänkande läkemedel. Vid kraftigare besvär kan det behövas kirurgisk åtgärd.

### Andra tänkbara förklaringar

Om du får ont i framsidan av underbenet vid promenad eller löpning som lättar vid vila kan det bero på benhinneinflammation. Efter en tid kan du också få vilosmärtor. Det är inte helt klarlagt vad som orsakar tillståndet men hård belastning, övervikt och tidigare skador tros ha en påverkan. Behandlingen består bland annat av avlastning samt fysioterapi.

Vid knä- eller [höftledsartros](https://www.kry.se/fakta/artros/ "hoftledsartros") kan du uppleva smärta och stelhet i benen i samband med aktivitet. Vid uttalad artros kan du uppleva värk nattetid och vid vila. Artros beror på att ledbrosket förtunnas vilket gör att ledytorna förändras och blir ojämna. Exempel på behandling kan vara ändrade livsstilsvanor, fysioterapi och smärtstillande läkemedel.

Ibland kan nattlig värk tillsammans med viktnedgång, aptitlöshet och allmän sjukdomskänsla bero på allvarligare sjukdom.

### Då bör du söka vård

Om du har långvariga besvär med smärta i benen vid aktivitet bör du söka vård. Sök också vård om du får nattlig värk med viktnedgång och allmän sjukdomskänsla.