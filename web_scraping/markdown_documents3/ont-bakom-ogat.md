Jag har huvudvärk bakom ögonen och ont i ögat. Det gör liksom ont i ögongloben. Vad kan det bero på?

Läkarens svar
-------------

### Möjliga orsaker

Att ha ont bakom ögonen kan bero på många saker. Värk i ögat eller smärta bakom ögat är ofta diffus – det kan vara svårt avgöra var det gör ont. Vissa upplever ett slags tryck bakom ögat. Besvären kan vara långvariga och återkommande eller plötsliga och övergående. Om du kan beskriva smärtan lite närmare ger det viktiga ledtrådar vid diagnostisering.

Att ha ont bakom ögonen kan bero på många saker, exempelvis virusinfektioner eller [bihåleinflammation](https://www.kry.se/fakta/bihaleinflammation/ "bihaleinflammation"). Om du ser suddigt kan det tyda på en inflammation i synnerven. Har du värk i tinningarna eller ont när du tuggar, eventuellt i kombination med [feber](https://www.kry.se/fakta/feber/ "feber"), kan du ha en inflammation i blodkärlen vid tinningarna. Ibland orsakas smärtan av [huvudvärk](https://www.kry.se/fakta/huvudvark/ "huvudvark"), [migrän](https://www.kry.se/fakta/migran/ "migran") eller spänningar i nackmuskulaturen.

### Andra tänkbara förklaringar

Det kan också finnas mer ovanliga förklaringar: Om värken är stark, bara drabbar ena sidan av huvudet och kommer i attacker kan det röra sig om Hortons huvudvärk. I vissa fall är smärtan förknippad med en överproduktion av sköldkörtelhormon som även brukar ge svullna ögonlock och synrubbningar.

### Då bör du söka vård

Har du kraftig värk bakom ögat, med eller utan synpåverkan, bör du söka vård akut.