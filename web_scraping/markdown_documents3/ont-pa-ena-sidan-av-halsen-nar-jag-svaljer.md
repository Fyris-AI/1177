Fråga: Jag har svullna halsmandlar och ont på ena sidan av halsen när jag sväljer. Jag kan få slem och en klumpkänsla i halsen. Kan det vara halskatarr eller halsfluss?

Läkarens svar:
--------------

### Möjliga orsaker

Halsont är ett mycket vanligt symptom som nästan alla människor drabbas av. Den vanligaste orsaken är virusinfektioner såsom vid [förkylning](https://www.kry.se/fakta/forkylning/ "forkylning"). Även halskatarr kan ge upphov till ont i halsen när du sväljer, speciellt på morgonen. Andra vanliga symptom kan vara snuva, hosta och en känsla av sår i halsen. Dessa tillstånd är helt ofarliga och självläkande. Ibland kan det behövas symtomlindrande behandling i form av halstabletter eller andra receptfria smärtstillande preparat.

### Andra tänkbara förklaringar

[Halsfluss](https://www.kry.se/fakta/halsfluss/ "halsfluss"), eller så kallad tonsillit, kan ge symptom såsom vita prickar och smärta i ena sidan av eller hela halsen. Du kan också få feber, svullna lymfkörtlar och bli röd i halsen. Halsfluss kan orsakas av virus och liknar då oftast en förkylning utan feber. Andra vanliga tecken kan vara snuva, nästäppa och hosta. Har du enbart feber och ont i halsen när du sväljer beror det vanligen på en bakteriell infektion orsakad av streptokocker.

Det är vanligt att få ont i ena sidan av eller hela halsen vid corona. Andra symptom kan vara [huvudvärk](https://www.kry.se/fakta/huvudvark/ "huvudvark"), [hosta](https://www.kry.se/fakta/hosta/ "hosta"), muskelvärk och [feber](https://www.kry.se/fakta/feber/ "feber"). De allra flesta som insjuknar i [covid-19](https://www.kry.se/fakta/coronavirus/ "covid-19") får självläkande symptom medan en del kan få besvär som kräver sjukhusvård.

Vid Vincents angina kan du få [ont i halsen](https://www.kry.se/fakta/ont-i-halsen/ "ont-i-halsen") på ena sidan utan feber eller förkylningssymptom. Du kan få gulvita beläggningar eller sår på ena tonsillen. Detta tillstånd orsakas av bakterier och kräver oftast rensugning och antibiotikabehandling.

Om du upplever att det gör ont i ena sidan av halsen och örat, du får svårt att svälja samt har hög feber kan det bero på halsböld eller så kallad peritonsillär abscess. Du kan också få svårt att gapa. Tillståndet kan uppstå som en komplikation till halsfluss och innebär att infektionen sprider sig till vävnad runt halsmandeln. Behandlingen består oftast av antibiotika, i vissa fall kan det behövas tömning av halsbölden.

Ibland kan långvariga besvär med ensidig halsont tillsammans med sjukdomskänsla, feber eller trötthet bero på allvarligare sjukdom.

### Då bör du söka vård

Om du får ihållande symptom på halsont med eller utan feber bör du söka vård. Sök vård akut om du har ont i ena sidan av halsen med hög feber, sväljnings- eller andningssvårigheter.