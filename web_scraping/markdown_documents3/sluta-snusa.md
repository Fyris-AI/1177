Fråga: Jag försöker sluta snusa, men behöver tips och motivation som hjälper mig att lyckas. Varför ska jag sluta snusa – finns det några tydliga fördelar?

Läkarens svar:
--------------

### Ett steg mot bättre hälsa

Alla beroenden gör dig sårbar och begränsad. Om du bryter ditt nikotinberoende slipper du känna dig spänd och må dåligt om du har glömt snusdosan eller om snuset tar slut. Dessutom sparar du pengar. Den viktigaste fördelen är att du kommer må bättre – nikotin skadar din hälsa. För att skapa motivation att sluta snusa bör du känna till vad som händer i kroppen när du tillför nikotin.

### Vad händer i kroppen?

Nikotinet i snus skadar slemhinnan i munnen vilket ökar risken för tandlossning. Ditt tandkött kan också skadas, du får sämre andedräkt och missfärgade tänder. Men snus påverkar dig inte bara i munnen – nikotinet och andra substanser tas upp via slemhinnan och kan sedan skapa negativa effekter i stora delar av kroppen.

Nikotin höjer blodtrycket och hjärtfrekvensen. Blodkärlens väggar förändras vilket kan göra det svårare att återhämta sig efter exempelvis en hjärtinfarkt. Snusning innebär även en större risk att drabbas av diabetes. Det finns kopplingar till skador på leder och muskler, nedsatt hörsel och svårigheter att bli gravid. Vissa studier tyder på att snusning ökar risken för vissa cancerformer, men det är inte klarlagt.

### Förberedelser och uthållighet

Bestäm gärna ett datum för när du ska sluta snusa. Då hinner du förbereda dig och successivt trappa ner. Utan snus kan du till en början få viss abstinens. När du väljer att sluta snusa kan du därför känna ångest, bli rastlös, irriterad och ha svårt att sova. Besvären brukar vara värst de första dagarna och veckorna.

Snusning har en koppling till vanor och beteenden. Många väljer att ersätta vanligt snus med snus som inte innehåller nikotin under en period. Det kan också hjälpa att undvika alkohol – alkohol förstärker hjärnans belöningssystem och gör det svårare att avstå från nikotinet i snus. Båda substanserna frigör dopamin som på kort sikt får dig att må bra och vilja ha mer. När du har bestämt dig för att sluta snusa kan du därför känna dig deprimerad eller nedstämd en tid.

Skapa gärna en plan för hur du ska bete dig när suget efter nikotin känns svårt att motstå – då blir det lättare att hålla fast vid ditt beslut.

### Nikotinavvänjning – stöd och hjälp på vägen

Det finns receptfria läkemedel som kan minska suget efter nikotin, till exempel tuggummi med nikotin och nikotinplåster. Om du behöver professionell hjälp att sluta snusa kan du vända dig till vården. Ibland kan kognitiv beteendeterapi bidra till att bryta beroendet när du vill sluta snusa – då får du hjälp av en psykolog.