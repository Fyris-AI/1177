Fråga: Varför har jag ont i mellangärdet? Det känns som ett tryck i solar plexus eller som en klump i mellangärdet. Vad kan det bero på?

Läkarens svar:
--------------

### Möjliga orsaker

Mellangärdet eller diafragman är muskeln som sitter mellan bröst- och bukhålan. Det är den viktigaste muskeln för andningsfunktionen och kallas därför också för andningsmuskeln. Diafragman sitter i nära anslutning till många andra organ såsom magsäck, gallblåsa, bukspottskörtel och tarmar. Det kan därför vara ett annat tillstånd som gör att du upplever diafragmaproblem och att det gör ont.

Diafragmabråck eller mellangärdesbråck innebär att diafragman har blivit försvagad och kan inte hålla magsäcken på plats. Det kan i sin tur leda till bråck i magmunnen. Det betyder att magsaft läcker uppåt mot matstrupen - du får symptom såsom ont i området kring mellangärdet och bröstet, klumpkänsla i halsen, halsbränna och sura uppstötningar. Besvären uppstår oftast efter matintag. Om du har haft problem med halsbränna under längre tid kan det leda till andra komplikationer som exempelvis inflammation i matstrupen - så kallad esofagit.

### Andra tänkbara förklaringar

Solar plexus är en samling nerver i höjd med mellangärdet strax under bröstkorgen. Om du får ett slag mot solar plexus kan du få kraftigt ont samt känna att du tappar andan.

Om du har kraftig smärta i magen vid mellangärdet eller på höger sida som kommer i attacker kan det bero på gallsten. Andra tecken kan vara illamående och kräkningar. Det innebär att en sten fastnar i gallblåsan eller i någon av gallgångarna. Om du har lättare besvär kan det räcka med egenvård såsom ändrade kostvanor. Ibland behövs det smärtlindrande läkemedel såsom paracetamol eller anti-inflammatoriska preparat. Om du har kraftiga eller återkommande problem kan det krävas kirurgisk åtgärd.

Vid akut pankreatit eller bukspottkörtelinflammation kan du få ont i området kring mellangärdet och ryggen. Du kan även få feber, illamående och kräkningar. Det beror på en inflammation i bukspottkörteln som kan vara alltifrån lindrig till livshotande. De vanligaste orsakerna är alkohol och gallsten.

Ibland kan smärta vid området runt mellangärdet tillsammans med trötthet, feber och viktnedgång bero på allvarligare sjukdom.

### Då bör du söka vård

Om du får ihållande ont i mellangärdet som inte blir bättre av egenvård bör du söka vård. Sök vård akut om du får plötsliga och kraftiga smärtor tillsammans med feber, blodig avföring eller blodiga kräkningar.