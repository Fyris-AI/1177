Fråga: Jag har ont på insidan av armbågen. Kan det vara golfarmbåge? Vad beror det på och hur botar man golfarmbåge?

Läkarens svar:
--------------

### Möjliga orsaker

Om du har symptom såsom ont i armbågens insida kan det bero på golfarmbåge. Smärtan kan sträcka sig längs med handleden ända upp mot axeln. Ibland kan du även uppleva svaghet i dina underarmsmuskler. Detta är ett helt ofarligt tillstånd som går att behandla men det kan ta lite tid.

Golfarmbåge innebär att det har blivit en skada eller överbelastning av muskelfästen i din armbåge. Namnet kommer från långvarig och upprepad belastning på underarmen i böjt läge. Detta kan uppstå vid golfsport men är även vanligt hos hantverkare eller vid arbete framför datorn.

Med avlastning kan lättare besvär gå över av sig självt. Om du däremot har mycket problem med golfarmbåge kan det vara bra att inleda behandling hos en sjukgymnast. Det kan även behövas smärtstillande och antiinflammatoriska läkemedel. Ibland kan enstaka injektioner med kortison i kombination med smärtstillande preparat hjälpa om du har kraftiga smärtor.

### Andra tänkbara förklaringar

[Tennisarmbåge](https://www.kry.se/fakta/tennisarmbage/ "tennisarmbage") är en annan vanlig orsak till smärta i armbågen. Det beror också på skada eller överbelastning som vid golfarmbåge. Skillnaden är att smärtan känns på utsidan av armbågen istället.

Har du smärta på insidan av armbågen kan det bero på en inklämning av Ulnarisnerven. Andra vanliga symptom är pirrningar eller domningar i fingrarna. Inklämning kan exempelvis orsakas av att du ofta stödjer på armbågen mot ett hårt underlag.

Om din armbåge utsätts för långvarigt tryck eller någon typ av trauma kan det orsaka bursit eller slemsäcksinflammation. Förutom värk kan du även få rodnad, svullnad och ökad värme över armbågen.

Får du plötslig smärta i armbågen med svullnad, feber och frossa kan det bero på en bakteriell infektion, så kallad septisk artrit. Det är mindre vanligt i armbågsleden men kan uppstå efter exempelvis stickskada eller operation.

### Då bör du söka vård

Vid långvarig värk i armbågen som inte går över med smärtlindrande läkemedel bör du söka vård. Sök vård akut om du får kraftig värk med rodnad, svullnad och feber.