Fråga: Jag har problem med att mitt skägg kliar. Jag har också torr hud i skäggbotten med röda utslag under skägget. Kan det vara svamp? Hur kan jag behandla detta?

Läkarens svar:
--------------

### Möjliga orsaker

Det är inte ovanligt att drabbas av kliande och torr hud under skägget. Du kan också uppleva att huden känns irriterad, stram och fjällar. Torr hud är ett mycket vanligt problem som kan drabba vem som helst. Orsakerna kan vara alltifrån allergier, kyla, kemikalier och ärftlighet till hög ålder. Ibland kan det räcka med att undvika faktorer som kan försämra dina besvär, andra gånger kan det behövas behandling med återfuktande krämer och salvor.

### Andra tänkbara förklaringar

[Svampinfektion](https://www.kry.se/fakta/svampinfektioner/ "svampinfektion") i huden vid skägget kan ge torr och fjällande hud med runda, kliande och röda utslag. Ibland kan det leda till att du får kala fläckar i skägget. Detta tillstånd kallas även för ringorm eller dermatofytos och smittar oftast via djur. Om du har enstaka fläckar och utslag kan det räcka med lokala krämer som innehåller svampdödande medel. Har du mer utbredda problem kan det behövas behandling med tabletter mot svamp.

Vid hårsäcksinflammation, så kallad follikulit, kan du få rodnade och ibland vätskande utslag som kan klia eller ömma. Hårsäcksinflammation kan uppstå i ansiktet men också på kroppen. Det kan orsakas av rakning, inåtväxande hårstrån eller bakteriella infektioner. Behandlingen beror på om inflammationen sitter ytligt eller djupt i huden. Den kan bestå av klorhexidinlösning eller antibiotika i tablettform.

[Mjälleksem](https://www.kry.se/fakta/mjalleksem/ "mjalleksem") kan visa sig som fjällande, rodnade och eksemliknande utslag i huden under skägget som kan klia. Det kallas också för seborroiskt eksem och drabbar oftast områden med många talgkörtlar såsom ansikte och hårbotten. Ibland kan symptomen gå över av sig självt, andra gånger kan det behövas behandling med svampdödande medel.

[Svinkoppor](https://www.kry.se/fakta/svinkoppor/ "svinkoppor") eller impetigo kan börja med små rosa prickar på huden under skägget som kliar. Efter ett tag kan det utvecklas till större röda blåsor eller gulaktiga skorpor som sprider sig. Impetigo orsakas av bakterier som ger upphov till en ytlig infektion i huden och kan uppstå var som helst på kroppen. Om du har enstaka utslag kan det räcka med god handhygien och lokal behandling med Klorhexidinlösning. Om utslagen sprider sig eller inte läker efter 1 vecka kan det behövas antibiotikabehandling.

### Då bör du söka vård

Om du får torra, röda, kliande eller ömmande utslag i skäggbotten som inte läker efter egenbehandling bör du söka vård.