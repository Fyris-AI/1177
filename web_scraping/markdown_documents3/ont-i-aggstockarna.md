Fråga: Jag har en molande värk i äggstockarna. Ibland gör det ont vid ägglossning, men det kan göra ont i äggstockarna efter mens också. Vad beror det på?

Läkarens svar:
--------------

### Möjliga orsaker

[Magsmärtor](https://www.kry.se/fakta/ont-i-magen/ "magsmartor") som uppstår under menscykeln drabbar många och kan för vissa vara så påfrestande att det är svårt att jobba eller hantera vardagen som vanligt. [Smärta vid ägglossning](https://www.kry.se/fakta/smarta-vid-agglossning/ "smarta-vid-agglossning"), [svår mensvärk](https://www.kry.se/fakta/svar-mensvark/ "svar-mensvark") och [PMS/PMDS](https://www.kry.se/fakta/pms-pmds/ "pms/pmds") brukar kännas som en molande värk i magen.

### Andra tänkbara förklaringar

Om du upplever att du har ont i äggstockarna kan äggstocksinflammation eller inflammation i äggledarna, cystor på äggstockarna liksom [endometrios](https://www.kry.se/fakta/endometrios/ "endometrios") förklara svårare besvär. Mer ovanliga tillstånd som utomkvedshavandeskap och vridning av äggstocken kan vara mycket smärtsamma.

Har du ont i nedre delen av magen kan det också röra sig om besvär från urinblåsan, tarmarna eller livmodern. Ibland kan det även handla om [blindtarmsinflammation](https://www.kry.se/fakta/blindtarmsinflammation/ "blindtarmsinflammation") eller inflammerade tarmfickor – symptomen är ofta diffusa och det kan vara svårt att avgöra varifrån smärtan kommer.

### Då bör du söka vård

Vid långvariga smärtor bör du vända dig till sjukvården. Får du akut smärta bör du uppsöka en akutmottagning.