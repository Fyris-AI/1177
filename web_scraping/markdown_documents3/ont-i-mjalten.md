Fråga: Jag har ont under vänster revben. Var sitter mjälten? Kan den orsaka mina besvär?

Läkarens svar:
--------------

### Möjliga orsaker

Magont kan bero på många saker. Kanske rör det sig om intolerans mot något du har ätit eller druckit – då kan du få [gaser i magen](https://www.kry.se/fakta/gaser-i-magen/ "gaser-i-magen"), molande värk eller [förstoppning](https://www.kry.se/fakta/forstoppning/ "forstoppning"). Gasbildning till följd av [IBS](https://www.kry.se/fakta/ibs/ "ibs") brukar också göra ont på vänster sida högt upp, men även på höger sida. Ibland kan [halsbränna](https://www.kry.se/fakta/halsbranna/ "halsbranna") (sura uppstötningar), liksom [magkatarr](https://www.kry.se/fakta/magkatarr/ "magkatarr") och [magsår](https://www.kry.se/fakta/magsar/ "magsar"), vara en anledning till [magsmärtor](https://www.kry.se/fakta/ont-i-magen/ "magsmartor"), men då brukar besvären sitta högt upp mitt i magen.

### Andra tänkbara förklaringar

Att ha ont på vänster sida under revbenen är ibland tecken på förstorad mjälte. Mjälten sitter på vänster sida högt upp och kan, precis som levern, bli förstorad vid exempelvis [körtelfeber](https://www.kry.se/fakta/kortelfeber/ "kortelfeber") och andra sjukdomstillstånd som kan ge känslan av en svullen mjälte.

[Blindtarmsinflammation](https://www.kry.se/fakta/blindtarmsinflammation/ "blindtarmsinflammation") gör ofta ont runt naveln och sedan i den högra, nedre delen av magen – men smärtan kan vara diffus. Om det gör ont i vänster sida av magen när du trycker på den högra kan det faktiskt också tyda på blindtarmsinflammation.

Sjukdomstillstånd i äggstockarna kan orsaka smärtor längre ner i magen, både på vänster och höger sida. Du som har ont på vänster sida kan även ha infekterade tarmfickor, men då sitter värken ofta längre ner.

### Då bör du söka vård

Får du plötsligt ont på vänster sida av magen på ett kraftigt och intensivt sätt, inte minst i kombination med [feber](https://www.kry.se/fakta/feber/ "feber"), [illamående](https://www.kry.se/fakta/illamaende/ "illamaende") och [diarré](https://www.kry.se/fakta/diarre/ "diarre"), bör du söka vård akut.