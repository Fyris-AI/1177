Fråga: Jag har ont i huvudet på en speciell punkt, vad beror det på och kan det vara farligt? Jag kan ha ont i huvudet nästan varje dag i perioder och känner mig trött. Vad kan jag göra åt detta?

Läkarens svar:
--------------

### Möjliga orsaker

Det är inte ovanligt att någon gång i livet drabbas av [huvudvärk](https://www.kry.se/fakta/huvudvark/ "huvudvark"). Många kan känna rädsla över att huvudvärken beror på en allvarlig sjukdom. Oftast finns det ingen anledning till oro då tillståndet kan orsakas av en mängd ofarliga faktorer. Det kan uppstå i samband med exempelvis [förkylningar](https://www.kry.se/fakta/forkylning/ "forkylningar"), infektioner, muskelspänningar eller [stress](https://www.kry.se/fakta/stress/ "stress"). Oftast går symptomen över av sig självt när det bakomliggande tillståndet läker. Du kan också få ont i huvudet i en viss punkt tillsammans med trötthet vid olika typer av huvudvärk.

### Andra tänkbara förklaringar

Vid cervikogen huvudvärk kan du uppleva ensidig värk som går från nacken med utstrålning över pannan. Det kan också göra ont i ena tinningen. Tillståndet beror oftast på någon sjukdom i nackens leder eller muskler. Cervikogen huvudvärk är helt ofarligt och kan behandlas med hjälp av fysioterapi, motion samt smärtstillande läkemedel.

Om du har ensidig, pulserande huvudvärk som förvärras vid ansträngning kan det bero på [migrän](https://www.kry.se/fakta/migran/ "migran"). Andra vanliga tecken kan vara yrsel, [illamående](https://www.kry.se/fakta/illamaende/ "illamaende"), kräkningar, trötthet och ökad känslighet mot dofter, ljud eller ljus. Utlösande faktorer kan vara stress, sömnbrist, vissa födoämnen samt hög konsumtion av olika läkemedel. Även hormonella förändringar kan påverka migrän; huvudvärken kan förbättras under graviditet men förvärras i samband med menstruation och ägglossning. Behandlingen består främst av att undvika triggerfaktorer samt olika smärtstillande läkemedel.

Hortons huvudvärk kan ge en intensiv ensidig smärta, oftast kan det göra ont bakom eller runt ena ögat. Du kan också uppleva att det gör ont i bakhuvudet och nacken. Andra symptom kan vara rastlöshet, snuva, nästäppa, rodnad i ögonvitan och svettningar i ansiktet. Anfallen behandlas oftast med läkemedel i injektioner eller nässpray då det ger snabbare effekt än perorala läkemedel. Om du har ofta återkommande anfall kan du däremot behöva förebyggande behandling i tablettform.

Ibland kan huvudvärk, [trötthet](https://www.kry.se/fakta/trotthet/ "trotthet"), yrsel, illamående eller påverkat tal och rörelse bero på allvarligare sjukdom.

### Då bör du söka vård

Kontakta sjukvården om du får långvarig huvudvärk eller värk som ändrar karaktär. Sök vård akut om du får kraftig huvudvärk med eller utan feber och nackstelhet eller efter trauma.