Fråga: Varför har jag ont i ena bröstet? Tidigare kunde jag få ont när jag ammade men även nu när jag inte ammat sedan några år kan jag få stickningar i bröstet. Vad kan detta bero på?

Läkarens svar:
--------------

### Möjliga orsaker

Om du har ont i ett bröst kan det bero på många olika saker. Oftast är det helt ofarligt och behöver inte vara någon anledning till oro. En vanlig orsak kan vara spänningar eller inflammation i bröstkorgens muskler. Även [stress](https://www.kry.se/fakta/stress/ "stress"), [ångest](https://www.kry.se/fakta/angest-och-oro/ "angest") och [depression](https://www.kry.se/fakta/depression-och-nedstamdhet/ "depression") kan göra att du upplever smärta. Det kan upplevas som stickningar, ömhet eller brännande känsla i ena bröstet.

### Andra tänkbara förklaringar

Det är mycket vanligt att få ont i bröstet som kvinna under puberteten eller vid graviditet då brösten växer. Andra tecken kan vara att du känner en förstorad ömmande knöl i ena bröstet och armhålan. Detta beror oftast på hormonella förändringar. Du kan också få ont i bröstet vid ägglossning, innan mens eller under [klimakteriet](https://www.kry.se/fakta/klimakteriet/ "klimakteriet"). Det brukar försvinna av sig självt efter några dagar.

Mjölkstockning eller mastit kan leda till att du blir öm i ena bröstet. Det beror på att det blir en inflammation i bröstkörtlarna på grund av exempelvis en hårt åtsittande behå, att barnet ligger fel vid bröstet eller förändrat amningsmönster. Andra tecken kan vara hårda knölar i bröstet, hudrodnad, svullna lymfkörtlar i armhålan eller allmän sjukdomskänsla med feber.

Vid [hjärtinfarkt](https://www.kry.se/fakta/hjartinfarkt/ "hjartinfarkt") kan du få ihållande smärta eller stickningar. Det kan göra ont över vänstra bröstet, ibland kan smärtan stråla upp mot halsen, vänster arm och bröstrygg. Andra tecken kan vara [illamående](https://www.kry.se/fakta/illamaende/ "illamaende"), yrsel och andningssvårigheter.

Ibland kan smärta i ena bröstet tillsammans med knöl i armhålan, rodnad och indragningar i huden samt sår som vätskar eller blöder bero på allvarligare sjukdom.

### Då bör du söka vård

Om du får ont eller känner en knöl i ena bröstet bör du söka vård. Kontakta också sjukvården om du har indragningar i huden eller andra ensidiga förändringar på bröst eller bröstvårta. Sök vård akut om du får plötslig smärta i bröstkorgen i mer än 15 minuter.