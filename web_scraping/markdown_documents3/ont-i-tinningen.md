Fråga: Är det farligt att få ont i tinningen till och från? Ibland kan det göra ont när jag tuggar eller gapar. Smärtan kan sträcka sig från tinningen till örat och nacken.

Läkarens svar:
--------------

### Möjliga orsaker

Det kan finnas flera olika förklaringar till varför du har ont i tinningen. En vanlig orsak är spänningar i käkleden. Det kan exempelvis bero på muskelinflammation, att du gnisslar tänder eller har mycket besvär med [stress](https://www.kry.se/fakta/stress/ "stress") eller [ångest](https://www.kry.se/fakta/angest-och-oro/ "angest"). Även [förkylning](https://www.kry.se/fakta/forkylning/ "forkylning") och [bihåleinflammation](https://www.kry.se/fakta/bihaleinflammation/ "bihaleinflammation") kan leda till att du får ont i tinningen, käken och huvudet. Du kan också få besvär med att tugga eller gapa. Ibland kan du bli stel och få ont i nacken. Behandlingen riktas mot den bakomliggande orsaken och kan bestå av käkledsövningar, bettskena eller antiinflammatoriska läkemedel.

### Andra tänkbara förklaringar

[Spänningshuvudvärk](https://www.kry.se/fakta/spanningshuvudvark "spanningshuvudvark") kan orsaka ont vid tinningen, tryckande bandliknande värk över panna och huvud samt överkänslighet mot ljud eller ljus. Det kan komma i perioder eller vara kroniskt. Vid kronisk spänningshuvudvärk kan du också få besvär med [trötthet](https://www.kry.se/fakta/trotthet/ "trotthet"), yrsel, susningar och lockkänsla i öronen samt ont i speciella punkter i hårbotten. Spänningshuvudvärk kan bero på stress, spänningar eller [sömnbesvär](https://www.kry.se/fakta/somnproblem/ "somnbesvar"). Detta är helt ofarligt och brukar gå över av sig självt. Ibland kan det behövas behandling för att lindra eller förebygga dina besvär. Exempel på behandling är regelbunden sömn, fysisk aktivitet, kognitiv beteendeterapi eller smärtlindrande läkemedel.

Om du har ensidig huvudvärk eller värk i ögat och tinningen kan det bero på [migrän](https://www.kry.se/fakta/migran/ "migran"). Smärtan kan kännas dunkande, pulserande och kraftig. Du kan också uppleva [illamående](https://www.kry.se/fakta/illamaende/ "illamaende"), kräkningar, trötthet och vara extra känslig för ljud, ljus eller dofter. Vissa individer kan känna ett kommande migränanfall med trötthet, ökad hunger, törst eller se blixtar och ljusa fläckar i synfältet. Migrän är en ofarlig sjukdom även om du kan bli väldigt påverkad och få mycket ont. Ibland kan du förebygga anfall genom att undvika vissa saker som triggar igång det såsom stress, alkohol, vissa matprodukter och sömnbrist. Behandlingen består av smärtstillande preparat i form av tabletter, nässpray eller injektioner.

Jättecellsarterit innebär att du får en inflammation i tinningens pulsåder. Det kan kännetecknas av svullnad och ömhet i tinningen, smärta när du gapar eller tuggar samt ont i ena ögat. Du kan också uppleva trötthet, feber och muskelvärk. Behandlingen består oftast av en längre tids kortisonkur.

Ibland kan smärta i tinningen med feber, viktnedgång, ensidiga motoriska och känselbortfall bero på allvarligare sjukdom.

### Då bör du söka vård

Om du får ihållande besvär med smärta i tinningen, muskelvärk, kräkningar eller feber bör du söka vård. Sök vård akut om du får plötslig huvudvärk med synförändringar eller ensidiga muskel och känselbortfall.