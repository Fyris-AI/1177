Fråga: Jag har ont i korsryggen, det kan kännas som en krampaktig eller brännande känsla i ryggen. Jag kan också bli illamående och känna mig febrig. Kan det vara njursten? Hur lång tid kan det ta innan en njursten kommer ut?

Läkarens svar:
--------------

### Möjliga orsaker

Nästan alla människor drabbas av ryggvärk någon gång i livet. Vanliga orsaker till det kan vara överbelastning eller inaktivitet. Det kan visa sig som en skarp och brännande smärta eller molande värk i ryggen.

Om du däremot har ryggvärk i samband med andra symptom som exempelvis sjukdomskänsla och feber kan det bero på annat. Vid [njursten](https://www.kry.se/fakta/njursten/ "njursten") kan du få symptom såsom smärta i ena sidan av buken med utstrålning mot bäcken och ländrygg. Du kan också få illamående och kräkningar. Vissa kan få så ont att det blir svårt att sitta eller ligga stilla medan andra bara känner av en molande värk över korsryggen. En del individer får inga symptom alls. Ibland kan njurstenen bli infekterad och orsaka bland annat feber. Njurstenar kan bildas av olika typer av salter som finns i urinen. Om du har druckit för lite vätska eller blivit uttorkad kan det bildas ett överskott av salter som ansamlas och bildar stenar. Du kan förebygga njursten bland annat genom att variera din kost och få i dig rikligt med vätska.

### Andra tänkbara förklaringar

Om du upplever smärta i korsryggen med sjukdomskänsla och feber kan det bero på någon form av [reumatisk sjukdom](https://www.kry.se/fakta/reumatiska-sjukdomar/ "reumatisk-sjukdom"). Andra symptom kan vara trötthet, nedsatt aptit och ledvärk. Vid reumatism blir dina leder och omgivande vävnader inflammerade. Behandling kan variera men består oftast av anti-inflammatoriska läkemedel och fysioterapi.

Vid [njurbäckeninflammation](https://www.kry.se/fakta/njurbackeninflammation/ "njurbackeninflammation") kan du få symptom som smärta över flanker och i korsrygg, feber och illamående. Andra tecken kan vara att det svider när du kissar eller att du behöver kissa ofta. Tillståndet beror på att bakterier har tagit sig in i de övre urinvägarna. Eftersom det finns risk för att bakterierna kan sprida sig till blodet är det viktigt att få antibiotikabehandling.

Vid spondylodiskit eller diskit kan du få smärta i korsryggen som ökar progressivt under kort tid. Du kan också få allmän sjukdomskänsla och feber. En komplikation kan vara att du blir svullen i ländryggen och det blir ett tryck på nerverna. Då kan du få neurologiska bortfallsssymptom. Diskit beror på en bakteriell infektion kring kotorna i ryggraden och är vanligare hos individer med kroniska sjukdomar, missbrukare eller personer med nedsatt immunförsvar.

Ibland kan smärta i korsryggen tillsammans med feber och allmän sjukdomskänsla bero på allvarligare sjukdom.

### Då bör du söka vård

Om du får ihållande värk i korsryggen som inte blir bättre av egenvård bör du söka vård. Sök vård akut om du får plötslig smärta i ryggen med illamående, feber och påverkat allmäntillstånd.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.