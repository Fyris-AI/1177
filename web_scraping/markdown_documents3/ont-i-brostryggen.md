Fråga: Varför gör det ont i min bröstrygg? Jag känner att jag kan få svårt att andas. Borde jag vara orolig?

Läkarens svar
-------------

### Möjliga orsaker

Bröstryggen är den del av din rygg som börjar nedanför nacken och slutar vid ländryggen. Värken kan sitta i muskler, leder eller skelett och behöver inte vara farligt. Orsaker kan vara sämre hållning, spänningar i muskler eller låsningar i bröstryggen. Du kan uppleva det som en huggande eller krampliknande smärta oftast mellan skulderbladen. Ibland strålar smärtan ut till sidorna eller framsidan av bröstet. Värken kan öka vid vissa rörelser eller vid djup inandning. Besvären är oftast övergående men vid ihållande och kraftiga besvär kan du behöva behandling.

### Andra tänkbara förklaringar

Värk i bröstryggen kan ibland bero på [diskbråck](https://www.kry.se/fakta/diskbrack/ "diskbrack"). Det orsakas av att den stötdämpande disken som sitter mellan dina kotor kan bli skadad och bukta ut från sin vanliga plats. Ibland kan disken trycka på omgivande nerver och blodkärl och ge svårare symptom. Förutom smärta kan du även uppleva svaghet i muskler, domningar och nedsatt känsel.

Kotkompression kan ge värk i bröstrygg - du kan få svårigheter att stå, gå eller sitta. Det innebär att en kota i ryggraden blir skadad genom ett trauma eller spontant hos exempelvis äldre människor med [benskörhet](https://www.kry.se/fakta/osteoporos/ "benskorhet").

Om du har ont i bröstryggen med andra symptom kan det orsakas av en mer allvarlig sjukdom. Vid tilltagande kraftig värk i bröstryggen, svårigheter att röra dig och feber kan det bero på en bakteriell infektion i en disk eller kota.

Vid lungsäcksinflammation kan du få ont i ena sidan av bröstkorgen eller i ryggen mellan skulderbladen. Du kan känna en skarp eller stickande smärta vid inandning.

Om du upplever en tryckande eller bandformad känsla i bröstet med andningsbesvär, illamående, yrsel och matthet kan det bero på kärlkramp eller hjärtinfarkt.

### Då bör du söka vård

Vid kraftig värk i bröstrygg som inte går över med smärtlindrande läkemedel bör du söka vård. Sök akut vård om du får plötsligt ont i bröstet med feber, andningsbesvär, yrsel och trötthet.