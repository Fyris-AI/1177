Fråga: Jag har ofta huvudvärk som känns som ett tryck i eller över pannan. Ibland kan jag få huvudvärk bakom ögonen också. Vad kan det vara och vad borde jag göra?

Läkarens svar:
--------------

### Möjliga orsaker

Om du har ont bakom pannan kan det bero på många olika saker. En vanlig orsak kan vara astenopiska besvär. Det innebär att ögonen känns trötta på grund av överansträngning vid exempelvis långvarigt arbete framför datorn. Du kan då uppleva att det gör ont i pannan och känna obehag i ögonen, de kan också kännas torra eller svida. Behandlingen kan vara att vila ögonen en längre period och använda tårersättningsmedel.

Om du känner av [huvudvärk](https://www.kry.se/fakta/huvudvark/ "huvudvark") fram i pannan och smärta bakom ögonen kan det bero på olika syn- eller brytningsfel. Det kan vara bra med en synundersökning för att se om du behöver glasögon.

### Andra tänkbara förklaringar

Ibland kan du få ont i huvudet, speciellt bakom pannan och ögonen i samband med [luftvägsinfektioner](https://www.kry.se/fakta/luftvagsinfektioner/ "luftvagsinfektioner") såsom [förkylning](https://www.kry.se/fakta/forkylning/ "forkylning"), [bihåleinflammation](https://www.kry.se/fakta/bihaleinflammation/ "bihaleinflammation") eller [corona](https://www.kry.se/fakta/coronavirus/ "corona"). Oftast går det över av sig självt efter att infektionen har läkt. Vid kraftig värk kan det behövas symptomlindrande läkemedel.

Om du har långvariga besvär med huvudvärk i främre delen av huvudet kan det bero på [spänningshuvudvärk](https://www.kry.se/fakta/spanningshuvudvark/ "spanningshuvudvark") och [stress](https://www.kry.se/fakta/stress/ "stress"). Andra tecken kan vara värk från nacken, [trötthet](https://www.kry.se/fakta/trotthet/ "trotthet") och yrsel. Du kan också känna av spänningar i käklederna. Det viktigaste är att försöka minska på stressen i ditt liv genom till exempel ökad motion, ändrade kostvanor och god sömn.

Vid [migrän](https://www.kry.se/fakta/migran/ "migran") kan du få kraftig ensidig huvudvärk, [illamående](https://www.kry.se/fakta/illamaende/ "illamaende"), kräkningar, trötthet och smärta bakom ena ögat. Du kan förebygga attackerna genom att undvika exempelvis sömnbrist, stress, alkohol och vissa matvaror. Det finns även olika typer av receptfria eller receptbelagda läkemedel som kan lindra smärtan.

Om du har ont i främre delen av huvudet tillsammans med illamående, kräkningar, förlamning, personlighetsförändring eller nedsatt syn kan det bero på allvarligare sjukdom.

### Då bör du söka vård

Om du får längre tids besvär med huvudvärk som inte blir bra av egenbehandling bör du söka vård. Du bör även söka vård om du har huvudvärk tillsammans med illamående och kräkningar. Sök vård akut om du får kraftig smärta med synnedsättning eller förlamning.