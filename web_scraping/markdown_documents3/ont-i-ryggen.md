Fråga: Jag har ont och kan känna mig trött i ryggen. Ibland gör det ont i ryggen när jag andas djupt. Kan man sträcka sig i ryggen och vad ska man göra när man har ont i ryggen?

Läkarens svar:
--------------

### Möjliga orsaker

Ryggont kan bero på allt från skador och muskelvärk till olika inre sjukdomstillstånd. Om du kan beskriva närmare var värken sitter blir det lättare att avgöra vad som orsakar dina besvär. En molande värk beror ofta på muskulär smärta i ryggen. Kanske har du överansträngt dig, utfört tunga lyft eller bara stått och gått ovanligt mycket. En stillasittande livsstil eller dålig hållning kan också leda till värk.

Plötslig och intensiv smärta i ländryggen kan bero på [ryggskott](https://www.kry.se/fakta/ryggskott/ "ryggskott") som uppstår i samband med tunga lyft eller en ovanlig rörelse. Då får du även svårt att röra dig. Har du ont i nedre delen av ryggen eller smärta i nacken eller bröstryggen kan det röra sig om [diskbråck](https://www.kry.se/fakta/diskbrack/ "diskbrack"). Det kan ge nervpåverkan som kännetecknas av smärtutstrålning i benen eller armarna, ibland med domningar. Ischias ger liknande symptom men brukar börja vid ena skinkan och stråla ner mot benet, ibland ända ut i foten.

Förträngningar i spinalkanalen, som sitter i ryggraden, påverkar nerverna och orsakar både smärta, känselnedsättningar och svårigheter att röra sig. Det kallas för spinalstenos.

### Andra tänkbara förklaringar

[Njursten](https://www.kry.se/fakta/njursten/ "njursten") kan ge kraftig smärta i intervaller som strålar ut från sidan/flanken av ryggen. Det brukar göra så ont att det är svårt att sitta stilla. [Gallsten](https://www.kry.se/fakta/gallsten/ "gallsten") kan ge liknande besvär, men då även i form av [magsmärtor](https://www.kry.se/fakta/ont-i-magen/ "magsmartor") högt upp under revbenen på höger sida.

[Urinvägsinfektion](https://www.kry.se/fakta/urinvagsinfektion/ "urinvagsinfektion") kan ibland upplevas som om du har ont i magen och ryggen, utöver sveda när du kissar och täta trängningar. En högt sittande urinvägsinfektion kallas njurbäckeninflammation och ger även feber, frossa, [illamående och kräkningar](https://www.kry.se/fakta/illamaende/ "illamaende-och-krakningar").

I ovanliga fall kan ryggsmärtor handla om mer allvarliga sjukdomstillstånd. Vid exempelvis cancer med skelettmetastaser kan du också få ont i ryggen.

### Då bör du söka vård

Har du stora problem med ryggen som påverkar din vardag bör du vända dig till sjukvården.

Får du plötsligt ont i ryggen i kombination med [feber](https://www.kry.se/fakta/feber/ "feber"), illamående och kräkningar bör du söka vård akut. Vid akuta, kraftfulla smärtor med svårighet att tömma tarmen och blåsan ska du uppsöka en akutmottagning.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.