Fråga: Jag har till och från så ont i fingrarna. Ibland kan jag få morgonstela fingrar. Kan det vara artros och är det farligt att knäcka dom när det gör ont?

Läkarens svar:
--------------

### Möjliga orsaker

Smärta i fingrar och händer kan kännas av när du håller eller tar tag i saker och ting. Ibland kan du också få ont i fingrar och fingerleder vid böjning. En vanlig anledning kan vara överbelastning eller överansträngning. Detta är helt ofarligt och brukar oftast gå över av sig självt efter vila och avlastning. Det finns inga vetenskapliga bevis på att det är farligt att knäcka fingrarna. Men om du tar i för hårt eller drar leden i fel riktning kan det leda till skador.

[Artros](https://www.kry.se/fakta/artros/ "artros") kan orsaka värk i fingrarna och händerna. Du kan få ont i fingerlederna med stela fingrar speciellt på morgonen. Efter längre tids besvär kan du även uppleva värk nattetid samt smärtutstrålning i underarmen. Artros beror på att brosket i kroppens leder bryts ned snabbare än det byggs upp. Behandlingen går främst ut på fysioterapi. Om du upplever kraftig värk kan du använda smärtlindrande läkemedel.

### Andra tänkbara förklaringar

Vid reumatoid artrit eller [ledgångsreumatism](https://www.kry.se/fakta/reumatiska-sjukdomar/ "ledgangsreumatism") kan du få svullnad, rodnad och värk i bland annat fingrar, händer och handleder. Du kan känna av stelhet och ha mer ont i fingrarna på morgonen. Andra tecken kan vara [trötthet](https://www.kry.se/fakta/trotthet/ "trotthet") och allmän sjukdomskänsla. Behandlingen består bland annat av anti-inflammatoriska läkemedel eller kortisonpreparat.

Giktartrit kan orsaka svullnad, rodnad och smärta som är vanligast i stortåleden. Du kan också drabbas av [gikt](https://www.kry.se/fakta/gikt/ "gikt") i fingrarna. Smärtan är oftast intensiv, kommer plötsligt och i intervaller. Gikt kan vara ärftligt eller orsakas av vissa sjukdomar, läkemedel eller alkohol.

Om du har nattliga smärtor på insidan av fingrarna kan det bero på karpaltunnelsyndrom. Du kan också få nedsatt känsel och kraft i fingrarna och smärtutstrålning mot armbågen och axeln. Oftast går besvären över av sig själv. Ibland kan det behövas behandling såsom handledsskena. Om du har kraftigare besvär kan kirurgi vara ett alternativ.

### Då bör du söka vård

Om du får ihållande besvär med värk i fingrarna som inte blir bättre efter avlastning eller rörelseträning bör du söka vård. Om du får plötslig smärta i ett finger efter ett trauma bör du söka vård akut.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.