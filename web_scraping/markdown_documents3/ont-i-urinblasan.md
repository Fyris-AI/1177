Fråga: Jag får ont i magen när jag kissar. Det gör ont i kissblåsan och värker i nedre delen av magen – även i ljumskarna. Vad beror det på?

Läkarens svar:
--------------

### Möjliga orsaker

Urinblåsan sitter långt ner i buken och därför kan magen och underlivet ge upphov till besvär i samma område. Det kan vara svårt att veta varifrån smärtan kommer.

Om det känns som om det gör ont i urinblåsan kan det bero på till exempel en [urinvägsinfektion](https://www.kry.se/fakta/urinvagsinfektion/ "urinvagsinfektion"). Då kan det göra ont i nedre delen av magen/buken och du känner dig hängig och kissnödig. Sveda och täta trängningar är typiska symptom. Om du även har [feber](https://www.kry.se/fakta/feber/ "feber") och frossa, eventuellt i kombination med ryggont, kan det handla om njurbäckeninflammation. Både vid urinvägsinfektion och njurbäckeninflammation kan blod i urinen vara ett av symptomen.

Sexuellt överförbara sjukdomar som [klamydia](https://www.kry.se/fakta/klamydia/ "klamydia"), [gonorré](https://www.kry.se/fakta/gonorre/ "gonorre") och mykoplasma ger ofta besvär från urinvägarna.

### Andra tänkbara förklaringar

För kvinnor kan det även röra sig om problem i äggstockarna eller livmodern. I mer ovanliga fall orsakas urinvägsbesvär och svåra menssmärtor av [endometrios](https://www.kry.se/fakta/endometrios/ "endometrios"). Hos män kan prostatan vara en förklaring till [magsmärtorna](https://www.kry.se/fakta/ont-i-magen/ "magsmartorna").

[Njursten](https://www.kry.se/fakta/njursten/ "njursten") och bråck kan göra ont i nedre delen av magen och ljumskarna. Vid njursten har du antagligen redan haft kraftiga smärtor högre upp som strålat ut från sidan/flanken av ryggen. Smärta i nedre delen av magen kan även bero på [förstoppning](https://www.kry.se/fakta/forstoppning/ "forstoppning"), [IBS](https://www.kry.se/fakta/ibs/ "ibs") (känslig tarm) och allvarliga sjukdomstillstånd.

### Då bör du söka vård

Vid misstänkt urinvägsinfektion eller känningar i urinblåsan behöver du vända dig till sjukvården, särskilt om du är man eftersom infektionerna då ofta är svårare. Gäller det barn, gravida och nyförlösta är det också extra viktigt att söka vård.

Har du feber, frossa eller blod i urinen (eller sädesvätskan) ska du söka vård akut. Det gäller även vid plötslig smärta i urinvägarna.