Fråga: Jag har ont i gommen, det svider och skaver, speciellt när jag äter bröd och annan hård mat. Vad kan det bero på och hur kan jag behandla detta?

Läkarens svar:
--------------

### Möjliga orsaker

Om du får ont i gommen kan det vara på grund av skador i munnen. Ibland kan det bero på att du har bränt dig i gommen efter intag av heta drycker eller mat. Du kan få ont, bli svullen och få sår eller blåsor i gommen och munnen. Även muntorrhet under längre tid kan leda till blåsor, sår och svullen gom. Detta är helt ofarligt men kan bli besvärligt när du ska äta och dricka. Oftast går besvären över av sig självt men ibland kan det behövas symptomlindrande behandling. Andra vanliga orsaker till irritation, sveda och skavkänsla i gommen och munnen kan vara:

*   användning av protes eller bettskena
*   behandling med vissa läkemedel
*   rökning och snusning
*   infektioner orsakade av bakterier, virus eller svamp

### Andra tänkbara förklaringar

Av [afte](https://www.kry.se/fakta/afte/ "afte") kan du få ömmande sår som liknar blåsor med omgivande rodnad. Du kan känna att det gör ont i gommen, tungan eller i tandköttet. Det är oklart vad som orsakar afte men ibland kan det komma i samband med infektioner, reumatiska sjukdomar eller mer allvarliga tillstånd. Såren är oftast självläkande men du kan lindra symptomen med exempelvis munskölj som innehåller klorhexidin eller lokalbedövande salva. Om du har återkommande besvär med afte kan du förebygga det genom att till exempel använda tandkräm som inte innehåller laurylsulfat eller undvika att använda för hårda tandborstar.

Vid herpes eller [munsår](https://www.kry.se/fakta/munsar/ "munsar") kan du till en början få stickningar och klåda i munhålan. Därefter bildas det blåsor som spricker, ömmar samt gör det svårt att äta och dricka. Munherpes orsakas av ett virus som oftast återkommer i samband med menstruation, vid stress och solexponering. Det är ett självläkande tillstånd och kräver vanligen ingen behandling. Om du har kraftiga symptom kan du behöva symptomlindring med till exempel bedövande munsköljmedel.

Om det svider, bränner och blir rött med svullnad i gommen kan det bero på oral lichen planus. Det kan se olika ut i munnen. Ibland kan det vara röda och såriga områden eller så kan du se vita, tjocka linjer i munhålan. Lichen planus är en inflammatorisk sjukdom som är vanligast hos individer med påverkat immunförsvar eller hos äldre. Oftast räcker det med förebyggande och symptomlindrande behandling såsom god munhygien och lokal antiinflammatorisk behandling. Vid kraftiga besvär kan det krävas receptbelagda läkemedel.

Om du har smärta och sveda tillsammans med en nytillkommen knöl i gommen kan det bero på allvarligare sjukdom.

### Då bör du söka vård

Om du får smärta eller sveda i gommen som inte blir bättre av egenvård bör du söka vård. Du bör också uppsöka vård om du upptäcker en nytillkommen knöl i munhålan.