Fråga: Jag hör dåligt på ena örat och min sambo säger att det ser ut som jag har något mörkt i hörselgången. Jag har testat med tops men det blir bara värre. Vad kan det vara och hur behandlar jag det?

Läkarens svar:
--------------

### Möjliga orsaker

I hörselgångarna finns det körtlar som producerar öronvax. Vaxet fungerar som mjukgörande medel och ger ett naturligt skydd mot exempelvis vatten, insekter och infektioner. Öronvax kan se olika ut, det kan vara flytande eller torrt och hårt. Färgen kan variera från gult till rödbrunt och svart.

I vanliga fall transporteras vaxet bort mot hörselgångsmynningen. Om denna funktion störs på något sätt kan det bli ansamling av vax och leda till att du får en vaxpropp. Störningarna kan bero på att du till exempel använder tops som trycker in vaxet mot trumhinnan och leder till att det bildas mer vax. Andra orsaker kan vara:

*   trånga hörselgångar
*   användning av öronproppar, hörlurar eller hörapparat
*   sjukdomar såsom hörselgångseksem.

Vaxpropp drabbar både barn och vuxna och kan ge en mängd olika symptom. Förutom att du får ont kan du även uppleva lockkänsla i örat eller höra dåligt. Det kan också orsaka klåda, att det rinner från örat och luktar illa. Ibland kan vaxpropp ge svårare symptom exempelvis yrsel eller att det piper i örat, så kallad [tinnitus](https://www.kry.se/fakta/tinnitus/ "tinnitus").

Om du har mycket öronvax men inte lider av det behöver du inte göra något. Vaxproduktion fyller en viktig funktion och är helt ofarligt. Du bör helst undvika att använda till exempel tops då det kan skada örats självrengörande funktion.

Om du däremot får symptom som besvärar dig kan du som har normala trumhinnor och hörselgångar prova med receptfria medel från apoteket. Du kan få bort vaxproppar genom att använda exempelvis olja, koksaltlösning, örondroppar och sköljblåsa. Om inte detta hjälper kan du behöva vända dig till din vårdcentral för annan behandling. Först behöver en sjuksköterska eller läkare titta i öronen för att säkerställa att allt ser bra ut, att du inte har exempelvis en pågående infektion eller sprucken trumhinna. Efter det kan behandlingen antingen gå ut på att spola öronen eller ta bort vaxproppen med hjälp av en öronsug.

### Andra tänkbara förklaringar

Om du har råkat få ett främmande föremål i örat kan det orsaka hörselnedsättning, värk eller klåda. Föremålet kan vara en bit som har lossnat från till exempel öronproppar, hörlurar eller hörapparat. Även öroninflammation kan förutom feber och värk i örat orsaka nedsatt hörsel.

### Då bör du söka vård

Om du får ihållande och återkommande besvär av vaxpropp med värk, klåda och pipande ljud bör du söka vård. Sök vård akut om du får kraftig yrsel eller plötslig hörselnedsättning som utvecklas inom loppet av några dagar.