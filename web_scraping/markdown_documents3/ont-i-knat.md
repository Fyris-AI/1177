Fråga: Jag har så ont i knät eller knäskålen och kan inte stödja på det. Ibland kan jag få plötslig smärta i knät när jag går i trappor, andra gånger gör det ont i knät när jag böjer det eller när jag sitter på huk. Vad kan detta bero på?

Läkarens svar:
--------------

### Möjliga orsaker

Knäleden består av många delar såsom skelett, muskler, senor, ligament och menisker. Knäskålen finns i främre delen av knät och sitter i lårmuskelns sena. Smärta i knät kan lätt uppstå efter daglig belastning och kan bero på en mängd olika saker. Vanliga orsaker kan vara att du har överansträngt ditt knä eller att du använder skor med platt sula och sämre dämpning. Du kan också uppleva knävärk i samband med fraktur eller muskelbristning efter exempelvis ett trauma.

### Andra tänkbara förklaringar

En annan vanlig orsak till värk i knän är idrottsskador. Iliotibialbandssyndrom eller det som i dagligt tal kallas löparknä kan ge diffusa smärtor på utsidan av knät vid aktivitet. Värken kan vara tydligast när du springer på slät eller nedåtlutande mark. Löparknä beror vanligen på överbelastning hos löpare och längdskidåkare men även cyklister kan drabbas av detta. Om du får ont under knäskålen eller i framsidan av ditt knä vid hopp, trappgång eller huksittande kan det bero på så kallad hopparknä. Det kan till exempel utlösas hos basket- eller volleybollspelare och beror på att senan vid knäskålen tar skada vid hopp och landning.

Vid meniskskada kan du få plötsligt ont i insidan av knät när du belastar leden, går i trappor eller sitter på huk. Du kan också uppleva svullnad över knät eller att det låser sig. Hos idrottare kan det uppstå skador i menisken vid till exempel vridvåld. Hos äldre individer kan skadan bero på bakomliggande artros.

Om du har [artros](https://www.kry.se/fakta/artros/ "artros") i ditt knä kan du få ont i knät vid belastning, när du går i trappor eller när du böjer det. Ibland kan du få värk i knäna vid vila. Artros kan drabba antingen ena eller bägge knäna och beror på en förlust och förtunning av brosk i knäleden. Ytorna i knäleden förändras, blir ojämna och leder till att benen skaver mot varandra. Det kan uppstå i hög ålder eller hos yngre som tidigare haft skador i knät.

Patellofemoralt smärtsyndrom kan ge värk i ena eller bägge knäna vid aktivitet, speciellt när du går nedför backar och trappor eller springer. Du kan också få ont i dina knän när du böjer dem eller sitter på huk. Orsaken till tillståndet tros vara felbelastning av knäleden i samband med svaghet i främre lårmuskeln. Tillståndet är vanligast hos unga kvinnor.

Om du får plötslig smärta i området vid eller under knäskålen efter trauma kan det bero på knäskålsfraktur. Du kan också bli röd och svullen runt knäleden och få svårt att stödja på benet. Denna typ av fraktur är ganska ovanligt men kan uppstå efter ett hårt slag på knäet eller vid kraftigt vridvåld.

Ibland kan långvarig knäsmärta tillsammans med allmän sjukdomskänsla, feber, trötthet eller viktnedgång bero på allvarligare sjukdom.

### Då bör du söka vård

Om du får knäsmärta som inte går över efter egenbehandling bör du söka vård. Sök vård akut om du får plötslig smärta i ditt knä med svullnad, låsningar eller efter ett trauma.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.