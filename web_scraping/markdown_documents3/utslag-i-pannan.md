Fråga: Jag har fått torra, röda och kliande utslag i pannan som kan ömma ibland. Vad kan det vara och hur kan jag behandla det?

Läkarens svar:
--------------

### Möjliga orsaker

Utslag i pannan kan vara ett vanligt problem hos många individer och behöver inte bero på någon allvarlig sjukdom. En orsak kan vara överkänslighet mot exempelvis kosmetiska produkter eller läkemedel. Du kan då få rodnade och kliande utslag på enstaka eller flera områden på kroppen. Oftast går besvären över av sig självt. Ibland kan det behövas behandling med till exempel mjukgörande kräm eller antihistamin.

### Andra tänkbara förklaringar

Vid [atopiskt eksem](https://www.kry.se/fakta/atopiskt-eksem/ "atopiskt-eksem") kan du få torra, röda och fjällande utslag. Ibland kan de se ut som blåsor som vätskar. Utslag i pannan ses oftare hos vuxna medan hos barn kan de dyka upp runt munnen och på kinder. Det är oklart vad som orsakar atopiskt eksem men faktorer som kan försämra tillståndet är [torr hud](https://www.kry.se/fakta/torr-hud/ "torr-hud"), mekanisk retning, uttorkande produkter och [stress](https://www.kry.se/fakta/stress/ "stress"). Behandlingen kan variera beroende på hur svåra besvär du har men består oftast av mjukgörande behandling och kortisonkräm.

[Mjälleksem](https://www.kry.se/fakta/mjalleksem/ "mjalleksem") eller så kallad seborroiskt eksem ger röda och fjällande utslag som kan klia. Utslagen kan uppstå exempelvis i pannan mellan ögonbrynen, vid näsvingarna och i hårbotten. Det är inte klarlagt vad som orsakar mjälleksem men det finns en koppling med en specifik hudsvamp. Tillståndet kan drabba både barn och vuxna och är inte smittsamt. Du kan behandla med kräm eller schampo mot svamp.

Vid [akne](https://www.kry.se/fakta/akne/ "akne") uppstår utslag oftast på panna, kinder och haka men även på bröstkorg och rygg. Utslagen kan variera mellan mindre finnar och pormaskar till större blåsor eller bölder som efterlämnar ärr. Akne beror på att det blir en inflammation i talgkörtlar. Behandlingen varierar beroende på vilken typ av akne du har men kan bestå av krämer, antibiotika eller tabletter innehållande Tretinoin.

### Då bör du söka vård

Om du får ihållande besvär med utslag i pannan som ömmar eller bildar ärr bör du söka vård. Sök vård akut om du får utslag tillsammans med svullna läppar eller andningssvårigheter.