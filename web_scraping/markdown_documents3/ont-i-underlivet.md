Varför får man ont i underlivet? Jag kan känna smärta eller sveda i underlivet som kommer och går. Kan det vara urinvägsinfektion eller svamp?

Läkarens svar:
--------------

### Möjliga orsaker

Värk i underlivet kan ha många olika anledningar och behöver inte vara farligt. En av de vanligaste orsakerna kan vara [urinvägsinfektion](https://www.kry.se/fakta/urinvagsinfektion/ "urinvagsinfektion") - cystit. De vanligaste symptomen är att det svider i underlivet när du kissar och att du behöver kissa ofta. Du kan också uppleva obehag eller smärta i underlivet. Cystit orsakas av bakteriell infektion och kan gå över av sig självt med egenvård såsom smärtstillande behandling och ökat vätskeintag. Om besvären inte går över spontant kan du behöva antibiotikabehandling.

### Andra tänkbara förklaringar

En annan möjlig orsak till att du får ont i slidan kan vara [svampinfektion](https://www.kry.se/fakta/svampinfektion/ "svampinfektion"). Andra tecken kan vara klåda, rodnad och vita gryniga flytningar. Du kan behandla med receptfria krämer eller vagitorier från apoteket som innehåller medel mot svamp. Ibland kan det behövas receptbelagt läkemedel.

Vid vestibulit kan du uppleva ont i slidöppningen eller en brännande känsla i underlivet efter samlag. Det är oklart exakt vad som orsakar vestibulit men det drabbar vanligen dig som:

*   ofta får svamp i underlivet
*   inte är tillräckligt upphetsad vid samlag
*   använder preventivmedel med hormoner

Det finns saker du kan göra själv för att lindra dina besvär. Du kan exempelvis göra ett uppehåll av behandling med p-piller, avstå från samlag under en period och minska din [stress](https://www.kry.se/fakta/stress/ "stress"). Om dessa åtgärder inte hjälper kan du behöva använda en receptfri bedövande gel, kräm eller värktabletter.

Om du har drabbats av vaginism kan du få återkommande kramper i underlivet vid exempelvis samlag eller när du försöker föra in en tampong. Slidan kan då bli helt sluten. Ibland kan du uppleva molande värk i underlivet bara av att tänka på att föra in något i slidan. Vaginism kan bero på att du till exempel tidigare har haft sex som gjort ont, blivit tvingad till samlag eller genomgått en smärtsam undersökning i underlivet. Det finns inga läkemedel som botar detta tillstånd, oftast går besvären över med hjälp av egenvård såsom avslappnings- och knipövningar.

### Då bör du söka vård

Om du får smärta eller sveda i underlivet som inte blir bättre av egenvård bör du söka vård.