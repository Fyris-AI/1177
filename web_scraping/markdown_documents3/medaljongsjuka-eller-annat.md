Fråga: Jag har fått större rosafärgade utslag som fjällar. Ibland kan de även klia. Dom sitter på överkroppen. Jag funderar på om det kan vara medaljongsjuka eller ringorm?

Läkarens svar:
--------------

### Möjliga orsaker

Medaljongsjuka kallas även för fjällros eller pityriasis rosea på läkarspråk. Det börjar oftast med att du får ett ovalformat större utslag mellan 2-10 cm på armen, bålen eller låren. Den är vanligen rosafärgad med fjällande yta och blekare mot mitten. Kanterna kan vara knottriga och lite upphöjda. Denna kallas för primärmedaljong. Under de kommande veckorna fortsätter det dyka upp flera likadana men mindre utslag på kroppen som kan klia något. Det är ganska ovanligt att fjällros uppstår i hårbotten, ansiktet eller underlivet.

Pityriasis rosea tros vara ett virus som uppstår efter någon form av infektion, vaccination eller i samband med viss läkemedelsbehandling. Du kan ha större risk att drabbas av medaljongsjuka om du är gravid eller har svagare immunförsvar. Du kan inte bota medaljongsjuka utan viruset läker av sig självt. Ibland kan du behöva behandling mot kliande utslag. Fjällros är inte en återkommande hudsjukdom och är helt ofarlig.

![Image 1: pityriasis-rose-de-gibert](https://images.ctfassets.net/h8qzhh7m9m8u/5GgNtDpYodZ2pLPttrAHC4/3503a4ddcaf2fee55fa0f40007376627/pityriasis-rosea-0024.jpg) Bild på medaljongsjuka _Bild från ©DermNet New Zealand med tillstånd._

### Andra tänkbara förklaringar

[Ringorm](https://www.kry.se/fakta/ringorm/ "ringorm") eller tinea corporis kännetecknas av rosafärgade ringformade utslag med fjällande yta och mörkare knottriga kanter. Det beror på en svampinfektion som kan drabba huden på armar, ben, bröst och ansikte. Utslagen kan klia och läker sällan spontant. Ringorm kan smitta via direktkontakt antingen via ditt husdjur eller mellan människor vid till exempel kontaktsporter. Oftast räcker det med lokalbehandling i form av kräm som innehåller medel mot svamp. Har du mer utbredda utslag kan det behövas tablettbehandling. BILD:

![Image 2: kry.se > images > Ringorm på ljus hud](https://images.ctfassets.net/h8qzhh7m9m8u/3TmJ43PeUOM6yQccQmkJQs/093f14fd8ffbd51442ff259d43ff015f/ringorm-tinea-corporis-pa-ljus-hud.jpg) Bild på ringorm _Bild från ©DermNet New Zealand med tillstånd._

Vid pityriasis versicolor kan du få alltifrån bleka till brunrosa fjällande fläckar på bål, armar och ben. Utslagen kan ge lättare klåda och beror också på en [svampinfektion](https://www.kry.se/fakta/svampinfektion/ "svampinfektion"). Det är vanligt att drabbas under sommaren vid varmt och fuktigt klimat. Oftast räcker det med lokalbehandling i form av schampo och en lösning innehållande propylenglykol. Tillståndet kan vara återkommande.

Guttat [psoriasis](https://www.kry.se/fakta/psoriasis/ "psoriasis") är en av många varianter av psoriasis som orsakar runda röda fläckar med fjällande yta. De uppstår på bål och extremiteter och kan ge lättare klåda. Denna hudsjukdom kan uppstå efter exempelvis [halsfluss](https://www.kry.se/fakta/halsfluss/ "halsfluss") orsakad av streptokocker. Behandlingen beror på graden av dina besvär, det kan vara krämer som innehåller kortison och D-vitamin, ljusterapi eller tablettbehandling.

### Då bör du söka vård

Om du får kliande utslag som inte försvinner inom några dagar bör du söka vård.