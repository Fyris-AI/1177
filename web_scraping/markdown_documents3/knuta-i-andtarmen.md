Fråga: Jag har en knöl i anus. Det känns som om det finns avföring kvar i ändtarmen när jag har gått på toaletten och det gör ont när jag bajsar. Är det farligt att ha en knöl i ändtarmen?

Läkarens svar:
--------------

### Möjliga orsaker

Om du har en knöl i ändtarmsöppningen kan det bero på [hemorrojder](https://www.kry.se/fakta/hemorrojder/ "hemorrojder"). De uppstår när analkuddar i ändtarmen lossar från sitt fäste, fylls med blod och svullnar. Symptomen varierar från klåda och sveda till små knutor som kan blöda och göra ont. Det är för det mesta helt ofarligt och drabbar nästan hälften av alla vuxna.

### Andra tänkbara förklaringar

Orsaken är ofta [förstoppning](https://www.kry.se/fakta/forstoppning/ "forstoppning") – då kan det kännas som om du inte kan tömma tarmen helt när du går på toaletten. Men även kraftig [diarré](https://www.kry.se/fakta/diarre/ "diarre") kan leda till hemorrojder. Att sitta, stå länge eller utföra tungt kroppsarbete kan också ligga bakom besvären. Hemorrojder försvinner ofta av sig själva, men ibland kan du behöva lindrande behandling.

### Då bör du söka vård

Om dina besvär inte beror på hemorrojder kan de istället orsakas av hårda knutor, bölder eller en fistel i ändtarmen (öppning i huden som läcker vätska). Det är i allmänhet allvarligare symptom som kräver utredning. Blöder du mycket, har kraftig smärta eller blod i själva avföringen bör du också söka vård.