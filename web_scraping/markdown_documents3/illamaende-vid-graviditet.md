Fråga: Jag har mått fruktansvärt illa sedan vecka 3 och är nu i vecka 15. Hur länge håller graviditetsillamående i sig och när går det över? Vad beror det på och vad kan jag göra för att lindra det?

Läkarens svar:
--------------

[Illamående och kräkningar](https://www.kry.se/fakta/illamaende/ "illamaende-och-krakningar") är vanligt under [graviditet](https://www.kry.se/fakta/graviditet/ "graviditet") och är oftast helt ofarligt. En del upplever att de mår illa mest på morgnarna medan andra kan uppleva det under hela dagen. För de flesta kvinnor brukar det hålla i sig fram till graviditetsvecka 16-20. Du kan också uppleva konstant illamående under hela din graviditet ända fram till förlossningen.

Hyperemesis gravidarum är ett ovanligt tillstånd med svårare symptom. Det innebär att du får kraftiga kräkningar, går ner i vikt, blir uttorkad och får påverkat allmäntillstånd. Du kan då behöva bli inlagd för vård.

Det är inte helt säkert vad graviditetsillamående beror på men hormonförändringar kan vara en orsak. Trötthet, [stress](https://www.kry.se/fakta/stress/ "stress"), oro och nedstämdhet kan ibland förvärra symptomen.

Det finns inga säkra metoder för att få bort graviditetsillamående men det finns en del tips på saker du kan prova och mat du kan äta:

*   Ät gärna kall mat i mindre portioner.
*   Ha lite kex eller skorpor vid sängen bredvid dig och ät innan du stiger upp på morgonen.
*   Försök att undvika kaffe, kryddstark och fet mat.

Om du har mycket besvär med illamående under din graviditet kan du behöva behandla med medicin för att lindra dina besvär. Du kan prova ett läkemedel mot åksjuka som finns receptfritt på apotek. Det finns också receptbelagda preparat som du kan få förskrivet av läkare. Har du kraftiga besvär med graviditetsillamående som påverkar ditt arbete kan du behöva bli sjukskriven en period.

### Då bör du söka vård

Om du är gravid och har mycket besvär med illamående och kräkningar bör du söka vård. Sök akut vård om du har kraftiga kräkningar, är uttorkad och känner dig yr.