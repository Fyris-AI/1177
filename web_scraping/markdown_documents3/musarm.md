Fråga: Jag har hört talas om musarm, kan min smärta i armen bero på det? Vad är musarm och vad orsakar det?

Läkarens svar:
--------------

### Möjliga orsaker

Värk i armen kan bero på en mängd olika saker. Musarm är inte en enskild åkomma utan ett samlingsnamn för olika tillstånd som kan drabba din nacke, axel, arm, handled och hand. Det kan röra sig om allt från inflammation i muskler och senor till nervinklämning. Symptom på musarm kan vara:

*   stelhet
*   smärta
*   domningar
*   stickningar
*   svaghet.

Till en början kan besvären komma vid belastning och gå över efter några dagars vila. Efter ett tag kan du uppleva symptom även vid vila. Det orsakas vanligen av dålig arbetsställning, enformigt arbete, verktyg som orsakar vibrationer eller spänningar i muskler. Musarm är helt ofarligt och behandling kan vara exempelvis stretchövningar, styrketräning och förbättring av arbetsmiljön.

### Andra tänkbara förklaringar

Ont i armen kan även bero på enskilda skador i en eller flera muskler. Det kan vara en [muskelbristning](https://www.kry.se/fakta/muskelbristning/ "muskelbristning") som orsakats av en överansträngd arm vid exempelvis felbelastning eller tunga lyft. Symptomen kan vara kraftig eller molande värk i armen, svullnad och blåmärken.

Vid vissa [reumatiska sjukdomar](https://www.kry.se/fakta/reumatiska-sjukdomar/ "reumatiska-sjukdomar") kan du känna muskelvärk i till exempel armen. Oftast sitter smärtan på fler ställen i kroppen. Du kan också känna dig allmänt sjuk, ha feber och vara tröttare än vanligt.

[Fibromyalgi](https://www.kry.se/fakta/fibromyalgi "fibromyalgi") är en kronisk sjukdom som kan orsaka långvarig värk i muskler. Värken kan förflytta sig mellan olika muskler på bägge sidor av kroppen och du kan vara mer känslig för smärta.

### Då bör du söka vård

Vid ihållande besvär med smärta, stelhet och domningar som inte går över bör du söka vård.