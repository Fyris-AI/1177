Fråga: Jag har obehag och ont i benet när jag står på det men också vid vila, det känns som träningsvärk. Är det vanligt och vad kan det kan bero på?

Läkarens svar:
--------------

### Möjliga orsaker

Benen består av en mängd olika strukturer såsom skelett, muskler, senor, nerver och kärl. Smärta i benet kan därför bero på en mängd olika saker. Hos vuxna kan en vanlig orsak vara överbelastning vid exempelvis användning av dåliga skor eller påfrestande arbete. Ibland kan träning utlösa kramper i framförallt vaden som går över efter några minuter men du kan känna en ihållande ömhet i några dagar. Hos barn är det vanligt att växtvärk ger ont i benet eller benen speciellt på kvällarna. Dessa är vanliga tillstånd som brukar gå över av sig självt.

### Andra tänkbara förklaringar

Om du har benhinneinflammation kan du få ont i framsidan av underbenet. Smärtan uppstår vanligen efter aktivitet och blir bättre efter vila. Efter en tid kan värken komma vid minsta belastning och även utan ansträngning. Trots namnet beror inte detta tillstånd på inflammation i benet utan överbelastning.

Restless Legs eller Willis-Ekboms sjukdom kan orsaka obehagskänsla och behov av att röra på benen vid vila, speciellt kvälls- och nattetid. Oftast försvinner besvären efter rörelse. Detta tillstånd kan vara ärftligt och kan exempelvis även ses hos gravida, vid järnbrist och diabetes. Det kan också orsakas av vissa läkemedel.

Vid kärlkramp i benen eller claudicatio intermittens kan du uppleva kramper och smärta i underbenen när du går. Det beror på förträngningar i kärlen som gör det svårt för blodet att passera till musklerna. Det kan göra att du måste ta flera pauser efter att ha gått en bit, tillståndet kallas också därför för fönstertittarsjuka. Efter en tid kan du få värk i benen i liggande ställning och nattetid. Kärlkramp i benen kan uppstå vid rökning, övervikt, högt blodtryck och diabetes.

Om du får ont i vaden med svullnad, rodnad och värmekänsla kan det bero på en blodpropp eller så kallad djup ventrombos. En blodpropp kan bildas när blodet koaguleras och hindrar blodcirkulationen. Det kan uppstå vid till exempel längre tids stillasittande, hos personer med hjärt- och kärlsjukdomar eller efter trauma. Det kan också orsakas av vissa läkemedel som innehåller hormoner.

Ibland kan värk i benen med feber och frossa bero på infektion i skelettet. Om du har värk i ena benet tillsammans med feber, viktnedgång och allmän sjukdomskänsla kan det bero på allvarligare sjukdom.

### Då bör du söka vård

Om du får ont i benet eller benen som inte går över efter vila eller egenbehandling bör du söka vård. Sök vård akut om du får ont i benet med svullnad, rodnad och ökad värme.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.