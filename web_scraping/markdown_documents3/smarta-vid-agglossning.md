Fråga: Vad är ägglossning och när får man det? Jag får ofta ont i nedre delen av min mage, jag tror det är i äggstockarna, innan min mens. Förutom smärta kan jag också bli lite illamående, är det vanligt vid ägglossning? Varför får jag ont i äggstockarna och hur många dagar kan man ha ont vid ägglossning?

Läkarens svar:
--------------

### Möjliga orsaker

Livmodern är en muskel i nedre delen av buken. Från livmodern sträcker sig äggledare på varsin sida som två armar. Längst ut vid äggledarna finns det en äggstock på varje sida innehållande äggceller. Ägglossning eller så kallad ovulation inträffar en gång i månaden cirka 2 veckor innan menstruationen börjar. Det innebär att ett moget ägg lossnar från äggstocken, vandrar vidare genom äggledaren och hamnar slutligen i livmodern.

Många kvinnor är besvärsfria vid ovulation. Andra kan uppleva alltifrån mindre obehag till kraftig smärta vid ägglossning. Du kan känna att det gör ont i nedre delen av magen, underlivet eller i ryggen. Även tiden för hur länge smärtan håller i sig kan variera mellan olika kvinnor, det kan röra sig om några minuter till några dagar. Smärtan kan uppstå vid svullnad av äggstocken, när ägget lossnar från äggstocken eller vid sammandragningar av äggledare.

Vissa kan under, före och efter ägglossning också uppleva symptom såsom förändrad karaktär eller färg på flytningar från underlivet samt lätt förhöjd kroppstemperatur. Andra tecken på ägglossning kan vara illamående, ömma bröst och ökad sexlust.

### Andra tänkbara förklaringar

Om du upplever kraftig smärta i nedre delen av buken vid ägglossning och mens kan det bero på endometrios. Smärtan kan variera mellan lindrig hos vissa kvinnor till extrem hos andra. En del kan också uppleva molande värk i ljumsken under hela menstruationscykeln. Andra symptom kan vara smärta vid samlag, när du kissar eller bajsar, illamående, sjukdomskänsla, trötthet eller feber. [Endometrios](https://www.kry.se/fakta/gynekologi/endometrios/ "endometrios") innebär att vävnad som liknar livmoderslemhinnan finns utanför livmodern som till exempel i bukhinnan, urinblåsan eller ändtarmen.

### Då bör du söka vård

Om du har kraftig ägglossningssmärta som hindrar dig i ditt dagliga liv eller inte blir bättre av receptfria smärtstillande läkemedel bör du söka vård.