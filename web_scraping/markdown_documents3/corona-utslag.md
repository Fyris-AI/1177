Fråga: Jag har känt mig hängig ett tag och har upptäckt små röda, runda utslag på kroppen. Kan man få utslag av corona? Hur ser corona utslag ut, är de smittsamma? Hur länge håller utslagen i sig och finns det någon behandling?

Läkarens svar
-------------

### Allmänt om Covid-19

Covid-19 är en sjukdom som orsakas av coronavirus. Vanliga symptom kan vara [feber](https://www.kry.se/fakta/feber/ "feber"), [hosta](https://www.kry.se/fakta/hosta/ "hosta"), [huvudvärk](https://www.kry.se/fakta/huvudvark/ "huvudvark") och [trötthet](https://www.kry.se/fakta/trotthet/ "trotthet"). Du kan också få [diarréer](https://www.kry.se/fakta/diarre/ "diarreer"), [illamående och kräkningar](https://www.kry.se/fakta/illamaende/ "illamaende-och-krakningar"). Vissa får lindrigare besvär, ungefär som vid en vanlig förkylning eller [influensa](https://www.kry.se/fakta/influensa/ "influensa"). Andra kan få mer allvarliga symptom som andningsbesvär och [bröstsmärtor](https://www.kry.se/fakta/ont-i-brostet/ "brostsmartor"). Det finns fortfarande mycket vi inte vet om covid-19, men vi lär oss alltmer utifrån klinisk erfarenhet samt rapporter och studier runt om i världen.

### Utslag

Du kan drabbas av utslag på kroppen i samband med infektioner, allergiska reaktioner samt vid olika läkemedelsbehandlingar. Utslag kan också vara ett symptom vid [corona](https://www.kry.se/fakta/coronavirus/ "corona"). Hudutslagen kan uppstå hos både barn och vuxna som ett första eller enda tecken vid corona-infektion. De kan även dyka upp några dagar till veckor efter att du har insjuknat med andra besvär.

Utslagen kan uppstå på olika delar av kroppen, till exempel i ansikte, på mage, bröst, händer, armar, fötter och tår. De kan också variera i utseende med nässel- och värmeutslag, blåsor och utslag som liknar [vattkoppor](https://www.kry.se/fakta/vattkoppor/ "vattkoppor"). Har du inga andra symptom kan dina hudutslag lätt misstas för ett annat tillstånd.

Exempel på olika typer av utslag som kan uppstå vid corona:

*   **[nässelutslag](https://www.kry.se/fakta/nasselutslag/ "nasselutslag") eller urtikaria** – ljusröda eller hudfärgade, upphöjda och kliande utslag, enstaka eller i grupper, kan blossa upp snabbt och ändra form eller flytta sig
*   **makulopapulösa utslag** – flera millimeterstora, lätt upphöjda eller knottriga små röda prickar
*   **papulovesikulära utslag** – en blandning av både upphöjda utslag och blåsor fyllda med klar vätska
*   **livedo reticularis** – nätliknande, marmorerade, röda till blålila utslag

petekier – millimeterstora rödlila blödningar under huden, bleknar inte vid tryck.

### Behandling

Det finns ingen behandling som botar utslag vid corona, de går över inom 1–2 veckor. Om du har kraftigt kliande utslag eller andra besvär kan du behöva symptomlindrande behandling. Corona är inte smittsamt via virusprickar. Däremot smittar det vid nära kontakt med andra via så kallad droppsmitta. Det kan ske genom exempelvis hosta, nysningar och kräkningar. Du bör därför vid minsta symptom vara extra försiktig och följa de rekommendationer som finns.

### Då bör du söka vård

Om du har ett nytt hudutslag med eller utan feber, hosta eller andra förkylningsbesvär bör du söka vård. Sök vård akut om du har kraftig andningspåverkan eller bröstsmärtor.