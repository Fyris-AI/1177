Fråga: Jag har ont i nedre delen av magen och det känns som kramp i livmodern. Ofta gör det särskilt ont i livmodern och magen efter sex och samlag. Vad beror det på?

Läkarens svar:
--------------

### Möjliga orsaker

Det finns många olika förklaringar till att du har ont i nedre delen av magen. Livmodern är en muskel som sitter mitt i magens nedre del. Värk i livmodern kan till exempel uppstå i samband med menscykeln och ibland vid penetrerande sex. Men det behöver inte handla om smärta i just livmodern – äggstockarna, magen och underlivet kan alla ge upphov till besvär i samma område. Om du tycker att det gör ont i till exempel äggstockarna kan smärtan även stråla ut i ryggen.

Är besvären cykliskt återkommande rör det sig ofta om [smärta vid ägglossning](https://www.kry.se/fakta/smarta-vid-agglossning/ "smarta-vid-agglossning"), vanliga eller [svåra menssmärtor](https://www.kry.se/fakta/svar-mensvark/ "svara-menssmartor"). Är du gravid kan det kännas som en konstant, molande värk i livmodern – ibland kan smärtan kännas akut.

### Andra tänkbara förklaringar

Om du får ont i nedre delen av magen efter samlag är [svamp i underlivet](https://www.kry.se/fakta/svamp-i-underlivet/ "svamp-i-underlivet") en tänkbar förklaring. Det kan även handla om [klamydia](https://www.kry.se/fakta/klamydia/ "klamydia") eller [gonorré](https://www.kry.se/fakta/gonorre/ "gonorre") som har spridit sig till livmodern. [Endometrios](https://www.kry.se/fakta/endometrios/ "endometrios") och cystor kan också leda till smärta vid samlag. Då upplever du antagligen en molande, tilltagande värk.

Cystor på äggstockarna kan även orsaka akut buksmärta. Om äggstocken vrider sig eller cystan spricker gör det ibland så ont att du behöver vård omedelbart.

Värk i nedre delen av magen kan dessutom bero på allt från [urinvägsinfektion](https://www.kry.se/fakta/urinvagsinfektion/ "urinvagsinfektion") till [förstoppning](https://www.kry.se/fakta/forstoppning/ "forstoppning"), [IBS](https://www.kry.se/fakta/ibs/ "ibs") (känslig tarm), [blindtarmsinflammation](https://www.kry.se/fakta/blindtarmsinflammation/ "blindtarmsinflammation") och allvarligare sjukdomstillstånd.

### Då bör du söka vård

Om du är gravid och har ont i magen är det bra att rådgöra med MVC eller läkare.

Har du [magsmärtor](https://www.kry.se/fakta/ont-i-magen/ "magsmartor") och vaginala blödningar, eller flytningar som du inte känner igen eller är kraftigare än vanligt, bör du kontakta sjukvården. Får du [feber](https://www.kry.se/fakta/feber/ "feber") och akuta smärtor i buken ska du uppsöka en akutmottagning.