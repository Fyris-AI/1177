Fråga: Jag ska iväg och resa och vill gärna slippa mens på semestern. Går det att skjuta upp mensen?

Läkarens svar:
--------------

Ja, du kan förskjuta din mens med hjälp av hormoner. Du kan antingen hoppa över din mens helt med kombinerade p-piller som du redan tar regelbundet eller skjuta upp mensen med en kortare hormonbehandling.

Med en tillfällig behandling kan du flytta fram din mens genom att förlänga menstruationscykeln. Det gör du genom att ta en hög dos gestagen, ett kemiskt framställt gulkroppshormon. Du påbörjar behandlingen ungefär 3 dagar till 1 vecka innan du ska få din mens beroende på vilket läkemedel du tar. Du kan alltså inte stoppa mensen när du redan har fått den.

Behandlingen hindrar slemhinnan i livmodern från att blöda och kan tas i maximalt 14 dagar. Under behandlingen är det vanligt med bröstspänningar och PMS-liknande besvär. Efter att du har avslutat behandlingen dröjer det ungefär 2–3 dagar innan mensen kommer.

Observera att den här korta hormonbehandlingen inte fungerar som ett skydd mot [graviditet](https://www.kry.se/fakta/fertilitet-och-graviditet/graviditet/ "graviditet"). Du behöver också känna till att du inte kan ta läkemedlet om du redan har ett hormonellt preventivmedel som minipiller, hormonspiral, plåster eller p-stav.

Du kan stoppa mensen om du redan använder kombinerade [p-piller](https://www.kry.se/fakta/fertilitet-och-graviditet/p-piller/ "p-piller"). Om du har en karta med 21 tabletter kan du fortsätta direkt på nästa karta utan uppehåll för att hoppa över din mens. Har du en karta med 28 tabletter hoppar du över sockerpillren och börjar direkt på nästa karta istället.

Faktorer som kan göra det olämpligt att använda hormonella läkemedel:

*   oregelbundna menstruationer eller onormala blödningar
*   pågående graviditet
*   [bmi](https://www.kry.se/fakta/bmi/ "bmi") \> 30
*   ålder \>35 år
*   behandling med andra läkemedel
*   ärftlighet för eller genomgången stroke eller [blodpropp](https://www.kry.se/fakta/hjart-och-karlsjukdomar/blodpropp/ "blodpropp"), känd leversjukdom, [migrän med aura](https://www.kry.se/fakta/smarta-och-vark/migran/ "migran-med-aura"), cancersjukdom eller [högt blodtryck](https://www.kry.se/fakta/hjart-och-karlsjukdomar/hogt-blodtryck/ "hogt-blodtryck").

### Så kan Kry hjälpa till

Om du är över 16 år kan du vända dig till oss på Kry för att få hjälp att skjuta upp din mens. En läkare gör en individuell bedömning utifrån det som framkommer under vårdmötet. Du kan därefter bli ordinerad behandling alternativt hänvisad eller remitterad till vidare vård.