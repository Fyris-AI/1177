Fråga: Varför har jag ont i händerna? Oftast känner jag av det på nätterna och på morgnarna då jag kan få ont och kramp mitt i handen utan någon orsak. Ibland får jag också ont i handen när jag greppar bestick och verktyg. Kan det vara farligt?

Läkarens svar:
--------------

### Möjliga orsaker

Värk i händer är ett vanligt problem och behöver inte bero på någon allvarlig sjukdom. Det kan orsakas av att du har utfört rörelser du inte är van vid eller överansträngning. Besvären brukar gå över av sig självt med vila och avlastning. Ibland kan det behövas fysioterapi eller receptfri smärtstillande behandling.

### Andra tänkbara förklaringar

Om du får ont i handen efter ett slag eller fall kan det bero på en stukning eller fraktur. Andra tecken kan vara svullnad, röd hud och blåmärken. Behandlingen varierar beroende på orsak och kan röra sig om avlastning, fysioterapi, gipsning eller kirurgi.

Karpaltunnelsyndrom kan ge en brännande känsla, stickningar och domningar i händerna. Det är också vanligt med värk och kramp i handen på natten eller att du får ont i handflatan vid tryck. Efter längre tid kan du även uppleva känselbortfall och nedsatt rörlighet. Tillståndet beror på svullnad eller inflammation som trycker på median-nerven i handleden. Det kan orsakas av [graviditet](https://www.kry.se/fakta/graviditet/ "graviditet"), fraktur, arbetsskada eller kronisk sjukdom såsom [reumatism](https://www.kry.se/fakta/reumatism/ "reumatism"). Karpaltunnelsyndrom är oftast självläkande men vid svårare fall kan det krävas kirurgi.

Om du har nedsatt rörlighet och värk i händerna kan det bero på [artros](https://www.kry.se/fakta/artros/ "artros"). Vid exempelvis tumbasartros, där tummens grundled drabbas, kan du få ont i handen och uppleva svaghet i pincettgreppet mellan tummen och pekfingret. Det är vanligt att du upplever mer stelhet på morgonen som lättar under dagen i samband med ökad rörlighet. Efter längre tid kan du också börja få nattlig värk och smärtutstrålning mot armbågen och axeln. Behandlingen består vanligen av sjukgymnastik men även smärtstillande preparat kan behövas.

Vid [reumatoid artrit](https://www.kry.se/fakta/reumatiska-sjukdomar/ "reumatoid-artrit") kan du få värk i båda händerna med svullna fingrar och handleder. Andra tecken kan vara morgonstelhet, [trötthet](https://www.kry.se/fakta/trotthet/ "trotthet") och allmän sjukdomskänsla. Det beror på en kronisk inflammatorisk sjukdom och behandlas vanligen med anti-inflammatoriska läkemedel.

Du kan få värk i händerna vid systemiska sjukdomar såsom [diabetes](https://www.kry.se/fakta/diabetes/ "diabetes"), [hypotyreos](https://www.kry.se/fakta/hypotyreos/ "hypotyreos") och njursvikt. Det orsakas bland annat av nedsatt blodcirkulation, ökad mängd bindväv och kroniska inflammationer. Behandlingen går främst ut på kontroll av den bakomliggande sjukdomen. Det kan även underlätta med rörelseträning och smärtstillande läkemedel.

### Då bör du söka vård

Om du får långvarig värk i händerna som inte går över efter egenbehandling bör du söka vård. Sök vård akut om du får kraftig smärta i handen efter trauma.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.