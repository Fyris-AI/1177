Fråga: Jag har ont i magen under naveln. Det är som en molande värk i nedre delen av magen. Vad beror det på?

Läkarens svar:
--------------

### Möjliga orsaker

Smärta i nedre delen av magen eller kramp i magen kan bero på många saker och upplevas på olika sätt. [Magsmärtor](https://www.kry.se/fakta/ont-i-magen/ "magsmartor") kan kännas molande, pulserande eller som plötsliga, kraftiga hugg. Du kanske känner dig [illamående](https://www.kry.se/fakta/illamaende/ "illamaende") eller har svårt att gå på toaletten.

Det finns flera organ i nedre delen av magen som kan göra ont i buken, bland annat urinblåsan och tarmarna. [Blindtarmsinflammation](https://www.kry.se/fakta/blindtarmsinflammation/ "blindtarmsinflammation") brukar orsaka smärtor runt naveln och gör sedan ont i högra sidan av magen, men smärtan kan vara diffus. Hos kvinnor kan [ägglossning](https://www.kry.se/fakta/smarta-vid-agglossning/ "agglossning") eller [mensvärk](https://www.kry.se/fakta/pms-pmds/ "mensvark") förklara besvären, liksom andra sjukdomstillstånd i äggstockarna, äggledarna och livmodern. Hos män kan prostatan vara orsak till värken.

### Andra tänkbara förklaringar

Smärta i magen beror ibland på muskelvärk, [förstoppning](https://www.kry.se/fakta/forstoppning/ "forstoppning"), [gaser i magen](https://www.kry.se/fakta/gaser-i-magen/ "gaser-i-magen"), [IBS](https://www.kry.se/fakta/ibs/ "ibs") eller [urinvägsinfektion](https://www.kry.se/fakta/urinvagsinfektion/ "urinvagsinfektion"). Annars kommer magsmärtor ofta i samband med något du har ätit eller druckit – magen är känslig och reagerar på exempelvis [stress](https://www.kry.se/fakta/stress/ "stress"), kaffe, rökning, alkohol, läkemedel och olika sorters mat.

### Då bör du söka vård

Får du akuta smärtor eller blod i avföringen, [feber](https://www.kry.se/fakta/feber/ "feber") och kräkningar i kombination med magsmärtor bör du vända dig till en akutmottagning.