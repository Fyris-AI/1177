Fråga: Jag har röda utslag i ansiktet som inte går bort, ibland kan de klia och fjälla. Vad är det och vad kan jag göra?

Läkarens svar:
--------------

### Möjliga orsaker

Utslag i ansiktet kan bero på en mängd olika saker. En vanlig anledning kan vara att du har fått en allergisk reaktion. Det kan röra sig om allergi mot kosmetiska produkter eller födoämnen. Även läkemedelsöverkänslighet kan orsaka utslag i ansiktet. Utslagen kan se ut som ljusrosa plitor, knottror eller röda fläckar som dyker upp plötsligt i ansiktet. Symptomen kan vara klåda, brännande känsla eller ömhet men du kan också få utslag i ansiktet som inte kliar. Behandlingen går ut på att undvika det som orsakar den allergiska reaktionen. Ibland kan det behövas exempelvis antihistamin-tabletter för att lindra dina besvär.

### Andra tänkbara förklaringar

Vid [eksem](https://www.kry.se/fakta/eksem/ "eksem") kan du få rodnad, fjällande och kliande hud. Du kan också få blåsor eller större röda fläckar. Det kan se olika ut beroende på vilken typ av eksem du har. Exempel på dessa är: Atopiskt eksem - även kallat böjveckseksem med röda, torra och fjällande utslag. Är vanligast hos barn. Mjälleksem - orsakar röda och fjällande utslag som är vanligast i hårbotten och ansiktet. Allergiskt kontakteksem - utslag uppstår vanligen i ansiktet och på händer efter kontakt med allergen. [Torr hud](https://www.kry.se/fakta/torr-hud/ "torr-hud"), allergiframkallande ämnen eller [stress](https://www.kry.se/fakta/stress/ "stress") är några exempel som kan trigga igång eksem. Behandlingen kan variera men består oftast av mjukgörande kräm, kortisonkräm eller ljusbehandling.

[Rosacea](https://www.kry.se/fakta/rosacea/ "rosacea") kan orsaka upphöjda eller vätskefyllda röda utslag. Du kan också få blodvallningar, så kallad flushing, och stickningar i ansiktet. Det är en kronisk inflammatorisk hudsjukdom som drabbar vuxna och kommer i perioder. Du kan behandla rosacea med olika typer av krämer. Ibland kan det krävas antibiotikabehandling.

Om du har [perioral dermatit](https://www.kry.se/fakta/perioral-dermatit/ "perioral-dermatit") kan du få röda prickar eller torra utslag i ansiktet som fjällar. Du kan uppleva stickningar eller en brännande känsla. Perioral betyder runt munnen men du kan även få utslag runt ögonen samt vid näsan. Tillståndet är oftast självläkande men det kan ta längre tid. Det är viktigt att undvika täckande kosmetika, kortison och feta krämer. Vid längre tids och svårare besvär kan du behöva lokal behandling med exempelvis azelainsyra.

[Akne](https://www.kry.se/fakta/akne/ "akne") är en vanlig hudsjukdom som oftast börjar under puberteten. Det finns olika typer av akne som kan ge alltifrån milda till svårare besvär. Vissa kan få vita, röda eller svarta knottror och prickar medan andra kan drabbas av djupare, vätskefyllda och ärrbildande utslag. Behandlingen varierar mellan de olika typerna av akne men består oftast av krämer. Om du inte får effekt av lokala krämer kan det krävas antibiotikabehandling. Vid besvärliga fall kan det krävas remiss till en hudläkare för Isotretinoinbehandling.

### Då bör du söka vård

Om du får utslag i ansiktet som inte går över av egenbehandling bör du söka vård.