Fråga: Jag upplever att det gör ont i bröstvårtorna och att brösten är känsliga. Ibland kring min ägglossning och mens men även under andra delar av min menscykel. Vad kan det bero på?

Läkarens svar:
--------------

### Möjliga orsaker

Bröstvårtorna är ett känsligt område hos både män och kvinnor. Det finns många anledningar till ömma bröstvårtor som är ofarliga. Kvinnor kan få ont i bröstet och bröstvårtor i samband med att brösten växer till exempel vid pubertet eller under en graviditet. Det kan också göra ont i bröstvårtorna innan mens och vid ägglossning. Även kvinnor som har nått klimakteriet kan känna att det gör ont i brösten och bröstkorgen. Alla dessa tillstånd beror på hormonella förändringar i kroppen och är helt normalt.

Vissa kan få skavsår på bröstvårtorna vid träning såsom löpning och skidåkning. Det orsakas av friktion av till exempel blöta klädesplagg eller material av bomull som skaver mot huden. Du kan då få ömma, såriga och blödande bröstvårtor. Det kan du förebygga genom att använda tajta klädesplagg eller skydda bröstvårtorna med särskilda plåster.

En annan vanlig orsak till smärta i bröstvårtor hos både kvinnor och män kan vara behandling av läkemedel som innehåller hormoner. Exempel på dessa läkemedel är olika former av [preventivmedel](https://www.kry.se/fakta/preventivmedel-med-hormoner/ "preventivmedel"), hormontillskott, behandling mot [håravfall](https://www.kry.se/fakta/haravfall/ "haravfall") eller infertilitet.

### Andra tänkbara förklaringar

Svampinfektion vara en vanlig anledning till smärta i bröstvårtorna vid amning. Infektionen kan till exempel orsakas av att ditt barn har svamp i munnen, så kallad [torsk](https://www.kry.se/fakta/utslag-hos-barn/#svampinfektioner-med-bildguide "torsk"). Du kan också uppleva kliande bröstvårtor och ilningar med rodnade utslag och fjällande hud. Besvären brukar gå över av sig självt men kan ibland behöva behandlas med läkemedel.

Om du har ömma bröstvårtor tillsammans med andra symptom och inte är gravid, har ägglossning eller menstruation kan det bero på allvarligare sjukdom. Var särskilt uppmärksam om du har:

*   nytillkommen knöl i bröstet
*   sårbildning runt bröstvårtan
*   vätskande bröstvårta
*   indragningar i huden.

### Då bör du söka vård

Om du har långvarig ihållande smärta i bröstvårtor tillsammans med andra förändringar i brösten såsom sårbildning, knöl eller indragningar i huden bör du söka vård.