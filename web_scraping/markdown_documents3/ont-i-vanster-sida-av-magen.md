Fråga: Jag har ont under vänster revben. Vad beror det på? Vilken sida sitter blindtarmen på?

Läkarens svar:
--------------

### Möjliga orsaker

Magont kan bero på många saker. Kanske rör det sig om känslighet eller intolerans mot något du har ätit eller druckit – då kan du få [gaser i magen](https://www.kry.se/fakta/gaser-i-magen/ "gaser-i-magen"), molande värk eller [förstoppning](https://www.kry.se/fakta/forstoppning/ "forstoppning") som bland annat kan göra ont på vänster sida i magen. Många gånger handlar det om tillfälliga besvär som snart går över. Ibland kan [halsbränna](https://www.kry.se/fakta/halsbranna/ "halsbranna") (sura uppstötningar), liksom [magkatarr](https://www.kry.se/fakta/magkatarr/ "magkatarr") och [magsår](https://www.kry.se/fakta/magsar/ "magsar"), vara en anledning till [magsmärtor](https://www.kry.se/fakta/ont-i-magen/ "magsmartor"), men då brukar besvären sitta högt upp mitt i magen.

### Andra tänkbara förklaringar

Mjälten sitter på vänster sida högt upp och kan, precis som levern, bli förstorad vid exempelvis [körtelfeber](https://www.kry.se/fakta/kortelfeber/ "kortelfeber") och andra sjukdomstillstånd som kan ge känslan av en svullen mjälte.

[Blindtarmsinflammation](https://www.kry.se/fakta/blindtarmsinflammation/ "blindtarmsinflammation") gör ofta ont runt naveln och sedan i den högra, nedre delen av magen – men smärtan kan vara diffus. Bukhinnan spänner över hela magen och täcker alla tarmar och inre organ. När den blir inflammerad kan du ha ont i vänstra delen av magen. Om du trycker på vänster sida kan smärtan kännas på den högra och även då tyda på blindtarmsinflammation.

Sjukdomstillstånd i [äggstockarna](https://www.kry.se/fakta/ont-i-aggstockarna/ "aggstockarna") kan orsaka smärtor långt ner, både på vänster och höger sida. Du som har ont på vänster sida kan även ha infekterade tarmfickor, då sitter värken ofta längre ner. Gasbildning till följd av [IBS](https://www.kry.se/fakta/ibs/ "ibs") brukar göra ont på vänster sida högt upp, men även på höger sida.

### Då bör du söka vård

Får du plötsligt ont på vänster sida av magen på ett kraftigt och intensivt sätt, inte minst i kombination med [feber](https://www.kry.se/fakta/feber/ "feber"), [illamående](https://www.kry.se/fakta/illamaende/ "illamaende") och [diarré](https://www.kry.se/fakta/diarre/ "diarre"), bör du söka vård akut.