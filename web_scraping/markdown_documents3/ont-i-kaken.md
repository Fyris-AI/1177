Fråga: Varför har jag ont i käken? Det kan göra ont i käken och örat när jag gapar och ibland när jag tuggar. Kan det vara farligt och vad kan jag själv göra för att behandla?

Läkarens svar:
--------------

### Möjliga orsaker

Smärta i käken är ett vanligt problem och kan bero på en mängd olika saker. Oftast är det ett helt ofarligt och självläkande tillstånd. Ibland kan det krävas någon form av behandling beroende på vad som orsakar dina besvär. Om du gnisslar tänder kan det leda till att du får ont i käken och tänderna. Du kan känna av det när du gapar eller tuggar. Ibland kan du också få ont i huvudet och bli stel i nacken. Detta kallas för bruxism och kan bero på olika anledningar. Om du upplever att det är [stress](https://www.kry.se/fakta/stress/ "stress") som orsakar dina besvär kan du behöva göra förändringar i din vardag. Exempel på andra behandlingar kan vara käkledsövningar eller användning av bettskena.

### Andra tänkbara förklaringar

Käkfunktionsstörning eller så kallad temporomandibulär dysfunktion kan göra att du plötsligt får ont i örat och käken. Smärtan kan triggas igång av att du gapar eller tuggar och kan stråla ut mot nacken och huvudet. Tillståndet kan bero på stress, inflammation i käken och muskler eller andra tillstånd såsom [reumatiska sjukdomar](https://www.kry.se/fakta/reumatiska-sjukdomar/ "reumatiska-sjukdomar"). Oftast krävs det ingen behandling utan besvären brukar gå över av sig självt. Det kan hjälpa att undvika de rörelser som utlöser smärta, att låta käken vila och att göra enkla avslappningsövningar. Vid kraftig värk kan det behövas smärtstillande läkemedel.

Om du har besvär med en visdomstand såsom inflammation eller infektion kan du få ont i käken vid örat och få besvär med att gapa. Du kan också uppleva att det luktar illa i munnen. Uppsök tandläkare för bedömning om lämplig behandling.

Om du skadar käken eller har en överrörlig käkled kan det leda till käkledsluxation. Det innebär att käken hamnar ur led antingen på ena sidan eller på bägge sidor av käken. Förutom att du får ont i käkarna kan det också bli svårt att bita ihop eller röra käken. Behandlingen går ut på att reponera leden under lokalbedövning.

Ibland kan svullnad, smärta i käken och svårigheter att gapa eller tugga bero på käkledsartrit. Det orsakas av inflammation i käkleden och förekommer i samband med annan reumatisk sjukdom till exempel reumatoid artrit. Behandling beror på bakomliggande tillstånd men består oftast av olika typer av anti-inflammatoriska läkemedel.

Om du får plötsligt ont i käken, halsen, bröstet eller ena armen tillsammans med illamående, andningssvårigheter eller yrsel kan det bero på hjärtinfarkt.

### Då bör du söka vård

Om du får ihållande besvär med smärta i käken som inte blir bättre av egenbehandling bör du söka vård. Sök vård akut om du får ont i käken i samband med trauma eller tillsammans med bröstsmärta, andningsbesvär eller yrsel.