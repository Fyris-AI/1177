Fråga: Jag får ont i skinkan och sätesmuskeln när jag sitter, smärtan kan stråla över baksidan av låret och ner i benet. Ibland får jag kramper och ont i ändtarmen när jag sitter eller sover på nätterna. Hur kan jag avlasta svanskotan? Vad beror detta på?

Läkarens svar:
--------------

### Möjliga orsaker

Om du får ont i skinkorna när du sitter kan det bero på olika saker. Om du sitter i längre perioder kan musklerna bli stela och orsaka värk. Smärtan kan också stråla ut till andra ställen såsom lår och ben. Du kan även få ont i ländryggen. Detta är oftast helt ofarligt och kan förebyggas genom exempelvis ergonomisk ställning och att undvika för mycket stillasittande.

### Andra tänkbara förklaringar

Vid piriformis syndrom kan du få ont i skinkan, höften och ljumsken med utstrålning genom baksidan av lår och ben. Du kan uppleva att du får mer ont i skinkan vid bilkörning, tarmtömning eller när du går. Tillståndet beror på inklämning av ischiasnerven i en muskel och orsakas oftast av dålig stretching. Behandling av piriformis syndrom består av avlastning och fysioterapi med bland annat stretchövningar. Vid kraftigare värk kan det behövas anti-inflammatoriska preparat.

Proctalgia fugax kan ge kraftig men övergående värk i skinkan eller kramp i ändtarmen och underlivet. Det kan vara i några sekunder upp till en timme och kommer oftast nattetid. Tillståndet beror på kramp i bäckenbenets muskler men det är oklart vad som orsakar detta. Det finns ingen behandling mot Proctalgia fugax då det är självläkande men vid kraftiga besvär kan du prova med receptfria smärtstillande preparat för lindring.

Om du får ont i skinkorna eller sittbenet när du sitter, när du bajsar eller vid samlag kan det bero på coccygodyni som betyder smärta i svanskotan. Du kan drabbas av detta till exempel vid graviditet eller efter ett fall. Du kan behandla genom att avlasta svanskotan med hjälp av varma bad, bra sittunderlag eller sittring. Vid kraftigare besvär kan du behöva smärtlindrande tabletter eller kortisoninjektioner.

### Då bör du söka vård

Om du får ont i skinkorna som inte går över efter egenbehandling bör du söka vård.