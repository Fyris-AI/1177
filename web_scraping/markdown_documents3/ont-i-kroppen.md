Fråga: Jag känner mig orkeslös, trött och har ont i kroppen. Oftast börjar det när jag vaknar, andra gånger kan det hålla i sig hela dagen. Håller jag på att bli sjuk eller är det här normalt?

Läkarens svar:
--------------

### Möjliga orsaker

Värk i kroppen, trötthet och orkeslöshet kan vara helt vanliga symptom i samband med bakterie- eller virusinfektioner. Har du ont i kroppen tillsammans med feber, snuva och hosta brukar [förkylning](https://www.kry.se/fakta/forkylning/ "forkylning") eller [influensa](https://www.kry.se/fakta/influensa/ "influensa") vara vanliga förklaringar. Du kan också få ont i kroppen vid corona tillsammans med andra symptom såsom halsont, huvudvärk, hosta samt smak- och luktbortfall.

### Andra tänkbara förklaringar

Ibland kan träning eller tungt kroppsarbete ge molande värk i kroppen med trötthetskänsla, det går oftast över efter några dagar.

[Reumatiska sjukdomar](https://www.kry.se/fakta/reumatiska-sjukdomar/ "reumatiska-sjukdomar") kan ge smärtor i delar av kroppen och även feber med allmän sjukdomskänsla. Ibland blir lederna svullna och varma.

[Fibromyalgi](https://www.kry.se/fakta/fibromyalgi "fibromyalgi") kan ge långvarig muskel- och ledvärk. Du är mer känslig för smärta och får värk av lättare aktiviteter till exempel träning. Du kan känna att det gör ont på olika punkter i kroppen samtidigt eller uppleva en vandrande värk i kroppen. Det kan också orsaka [sömnproblem](https://www.kry.se/fakta/somnproblem/ "somnproblem") och trötthet.

[Utmattning](https://www.kry.se/fakta/utmattningssyndrom/ "utmattning"), [depression och nedstämdhet](https://www.kry.se/fakta/depression-och-nedstamdhet/ "depression-och-nedstamdhet") kan göra att du får ont i olika delar av kroppen, i allmänhet utan feber. Du kan också få ont i kroppen vid långvarig stress. I sällsynta fall kan smärtor i hela kroppen bero på allvarligare bakomliggande sjukdomar.

### Då bör du söka vård

Har du långvariga smärtor som du inte ser någon tydlig förklaring till bör du kontakta sjukvården. Vid kraftiga eller plötsliga smärtor med allmän sjukdomskänsla bör du söka vård akut.