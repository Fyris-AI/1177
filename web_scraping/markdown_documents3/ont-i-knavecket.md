Fråga: Jag är en ganska aktiv person och har på senaste tiden upplevt smärta i knävecket. Det gör ont i knävecket oftast när jag tränar men också vid böjning eller när jag sitter på huk. Varför gör det ont i baksidan av knät och knävecket? Kan det vara på grund av en bakercysta?

Läkarens svar:
--------------

### Möjliga orsaker

Att ha ont i knävecket kan bero på många olika saker och är oftast inget farligt. En vanlig anledning kan vara att du har överansträngt eller överbelastat knät. Det är vanligt hos idrottare. Du kan känna att det gör ont på baksidan av knät när du sitter på huk, böjer knäleden, går i trappor eller springer. Detta går oftast över efter vila, avlastning eller sjukgymnastik.

### Andra tänkbara förklaringar

Om du får en svullnad i knävecket kan det vara en bakercysta. Du kan känna obehag eller värk i knävecket. Tillståndet beror på att det har bildats en cysta mellan muskler i knät som fylls på med ledvätska och ger ett ökat tryck. Det är vanligast hos individer med artros, artrit eller meniskskador. Behandlingen för bakercysta är oftast konservativ med exempelvis stretchövningar hos fysioterapeut. Vid kraftiga besvär kan det behövas kortisoninjektioner.

Vid meniskskador kan du uppleva plötslig smärta i knävecket när du sitter på huk eller vid böjning. Andra tecken kan vara ett svullet knäveck och låsningar i leden. Det beror på att en av meniskerna i knäleden brister i samband med exempelvis vridvåld vid kontaktsporter. Det behandlas främst med fysioterapi och smärtlindring men i vissa fall kan det krävas kirurgi.

Blodpropp kan bildas på många ställen i kroppen. Det är vanligast i benen men kan också uppstå i knävecket. Du kan då uppleva att det gör ont i baksidan av knät ner i vaden. Du kan också bli svullen i knävecket, få rodnad på huden och ha svårt att gå på benet. Behandlingen består vanligen av blodförtunnande läkemedel.

### Då bör du söka vård

Om du får smärta i knävecket som inte går över av sig självt bör du uppsöka vård. Sök vård akut om du får plötsligt ont bakom knät med svullnad och rodnad eller efter trauma.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.