Fråga: Jag har kramp i magsäcken, tror jag, för det gör ont högt upp i mitten av magen. Vad beror smärta i magsäcken på?

Läkarens svar:
--------------

### Möjliga orsaker

Smärta i övre delen av magen kan bero på många olika saker. [Magsmärtor](https://www.kry.se/fakta/ont-i-magen/ "magsmartor") kan kännas molande, pulserande eller som plötsliga, kraftiga hugg. Du upplever problem med magsäcken som sitter högt upp i mitten av magen. Den kan ge upphov till smärta vid till exempel [magkatarr](https://www.kry.se/fakta/magkatarr/ "magkatarr") och då är det även vanligt med [halsbränna](https://www.kry.se/fakta/halsbranna/ "halsbranna") (sura uppstötningar) eller [illamående](https://www.kry.se/fakta/illamaende/ "illamaende").

Annars beror magsmärtor ofta på något du har ätit eller druckit – magen är känslig och reagerar på exempelvis [stress](https://www.kry.se/fakta/stress/ "stress"), kaffe, rökning, alkohol, läkemedel och olika sorters mat. Många gånger handlar det om tillfälliga besvär som snart går över.

### Andra tänkbara förklaringar

Att vara öm, ha kramp eller [gaser i magen](https://www.kry.se/fakta/gaser-i-magen/ "gaser-i-magen") kan också bero på [IBS](https://www.kry.se/fakta/ibs/ "ibs"). Även förstoppning kan orsaka smärtor. Ibland är [diarré](https://www.kry.se/fakta/diarre/ "diarre") och [feber](https://www.kry.se/fakta/feber/ "feber") tecken på infektioner. Allvarligare smärtor beror i vissa fall på magsår eller inflammation i bukspottkörteln. [Gallsten](https://www.kry.se/fakta/gallsten/ "gallsten") kan orsaka smärta i området, ofta långt upp på höger sida.

### Då bör du söka vård

Får du akuta smärtor, blodiga kräkningar eller svart avföring bör du vända dig till en akutmottagning.