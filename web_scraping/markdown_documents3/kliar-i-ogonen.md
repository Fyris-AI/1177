Fråga: Mina ögon blir lätt röda och irriterade, jag kan känna att det kliar och svider i ögonen direkt när jag vaknar på morgonen. Ibland rinner det ur ögat fastän det känns torrt. Vad kan klåda i ögonen bero på? Kan det vara något farligt som gör att det kliar i ögat?

Läkarens svar:
--------------

### Möjliga orsaker

Kliande ögon är ett vanligt problem och är ofarligt. Det orsakas oftast av torrhet och kan även ge skavkänsla och rinnande ögon. Tillståndet kan bero på hög ålder, att du sitter mycket framför datorn eller att du vistas i torra, rökiga och kalla miljöer. En del läkemedel kan också bidra till torra ögon. Det finns olika sätt att lindra dina besvär på, bland annat kan du använda tårersättningsmedel i form av ögondroppar eller salva.

[Allergi](https://www.kry.se/fakta/allergier/allergi/ "allergi") mot exempelvis pollen och pälsdjur kan ge irriterade, röda och kliande ögon. Andra vanliga tecken kan vara snuva, nästäppa och nysningar. Du kan behandla dina besvär med receptfria preparat från apotek. Vid kraftiga symptom kan du behöva kontakta sjukvården för ställningstagande till annan behandling.

### Andra tänkbara förklaringar

Om du har torra ögon som kliar kan det bero på [ögoninflammation](https://www.kry.se/fakta/ogonsjukdomar/ogoninflammation/ "ogoninflammation"). Du kan uppleva att ögonen rinner mer än vanligt, att det skaver i ögat och att ögonen klibbar igen efter uppvaknande. Ögoninflammation kan drabba ett öga eller bägge ögonen. Det orsakas vanligen av virus eller bakterier och läker oftast inom 1-2 veckor. Du kan behandla själv genom att tvätta ögonen regelbundet och vara mer noggrann med din hygien då det är väldigt smittsamt. Undvik att gnugga dig i ögat, även om det kliar. Om du använder kontaktlinser bör du låta bli att använda dom under infektionen och ytterligare några dagar efter att du har blivit symptomfri.

Ibland kan kliande, svullna och röda ögonlock bero på [ögonlocksinflammation](https://www.kry.se/fakta/ogonsjukdomar/ogonlocksinflammation/ "ogonlocksinflammation"), så kallad blefarit. Du kan också uppleva klåda i ögonen eller få ljuskänsliga ögon. Det är en vanlig sjukdom hos människor i alla åldrar. Oftast drabbar det dem som har lite känsligare hud, till exempel vid allergier, [atopiskt eksem](https://www.kry.se/fakta/hudsjukdomar/atopiskt-eksem/ "atopiskt-eksem") eller [rosacea](https://www.kry.se/fakta/hudsjukdomar/rosacea/ "rosacea").

Om du får en knöl i ögonlocket kan det vara en [vagel](https://www.kry.se/fakta/ogonsjukdomar/vagel/ "vagel"). Vageln kan bli inflammerad och orsaka svullet ögonlock, klåda, smärta, rött öga och ökat tårflöde. Du kan behandla både ögonlocksinflammation och vagel med regelbunden rengöring, baddning med varma kompresser och lättare massage av ögonlockskanterna. Vid ihållande besvär kan du behöva receptbelagd medicin.

Ibland kan torra kliande ögon bero på en bakomliggande hormonell eller kronisk sjukdom.

### Då bör du söka vård

Om du har ihållande besvär med kliande, torra, svullna och rinnande ögon bör du söka vård. Sök vård akut om du får smärta eller plötslig synnedsättning i ögat eller ögonen.