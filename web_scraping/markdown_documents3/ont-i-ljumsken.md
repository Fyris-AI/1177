Fråga: Jag upplever att det gör ont i ljumsken, ofta när jag lyfter benet. Jag tycker att det känns som lite molande värk. Vad kan detta bero på?

Läkarens svar:
--------------

### Möjliga orsaker

Smärta i ljumsken är ett vanligt tillstånd som många individer kan drabbas av någon gång i livet. En orsak kan vara överansträngning i samband med fysisk aktivitet. Oftast går besvären över med avlastning och vila. Du kan också få ont om du har sträckt en eller flera muskler i ljumsken. Förutom värk kan du även uppleva svullnad och kraftlöshet i ljumsken. Det kan vara bra att träna upp musklerna i ljumsken med lämpliga övningar.

### Andra tänkbara förklaringar

Om du får smärta i ljumsken i samband med rörelse, till exempel när du lyfter och böjer låret kan det bero på slemsäcksinflammation, så kallad bursit, i ljumsken. Detta beror på att senan till iliopsoas - höftböjarmuskeln - har blivit överbelastad. Det leder till inflammation i slemsäcken som sitter nära muskelsenan. Tillståndet är vanligast hos idrottare.

Ljumskbråck kan visa sig som en knöl eller utbuktning i ljumsken. Symptomen kan variera mellan huggande smärta, molande värk eller tyngdkänsla i samband med rörelse. Tillståndet orsakas av försvagad bukvägg eller ökat buktryck. Om du får plötslig intensiv smärta kan det bero på att blodkärl har blivit inklämt i bråcket. Detta kräver akut vård.

Symptom vid höftledsartros börjar vanligen med morgonstelhet och smärta i samband med belastning eller gång. Du kan uppleva att du får ont i ljumsken med utstrålning mot ländrygg, lår eller skinkor. Efter en tid kan du även uppleva värk i vila samt nattetid. [Artros](https://www.kry.se/fakta/artros/ "artros") beror på förlust och förtunning av brosk i höftleden. Ytorna i leden förändras, blir ojämna och leder till att benen skaver mot varandra. Det är vanligare hos äldre samt hos individer med tidigare ledskador.

Ibland kan svullna lymfkörtlar eller knutor i ljumsken göra ont. Du kan få ont vid rörelse eller känna ömma knölar i ljumsken. Lymfkörtlar eller lymfknutor är en del av immunförsvaret och kan svullna upp i samband med infektioner, [allergier](https://www.kry.se/fakta/allergi/ "allergier"), autoimmuna sjukdomar eller cancer.

### Då bör du söka vård

Om du får smärta i ljumsken som inte blir bättre efter avlastning bör du söka vård. Du bör också kontakta sjukvården om du har ihållande besvär med svullna lymfkörtlar i ljumskarna tillsammans med andra symptom. Sök vård akut om du får kraftig värk i ljumsken efter trauma.