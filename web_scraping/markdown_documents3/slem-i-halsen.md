Fråga: Jag blir så frustrerad, jag får återkommande väldigt mycket slem i halsen som jag inte kan svälja eller få bort. Ibland får jag en klumpkänsla i halsen och harklar mig ofta. Hur kan jag behandla detta? Kan det ha något att göra med att jag hade corona för 6 månader sedan?

Läkarens svar:
--------------

### Möjliga orsaker

Slembildning kan vara ett vanligt problem och ha många olika orsaker. Oftast beror det på att slemhinnorna i luftvägarna blir irriterade av olika partiklar såsom damm, rök eller virus. Kroppen svarar då med att öka slemproduktionen för att få ett bättre skydd. Det orsakar segt slem i halsen som kan vara svårt att få bort.

### Andra tänkbara förklaringar

En vanlig anledning till slem i halsen, slemhosta och heshet kan vara bakteriella eller virala luftvägsinfektioner, till exempel förkylning, influensa eller corona. Du kan få mer slem i halsen på morgonen på grund av mycket hosta nattetid eller om du har legat plant i sängen. Slemmet kan vara kvar i flera veckor efter infektionen. Om du drabbas av olika infektioner efter varandra kan du få mer långdragna besvär.

Du kan få symptom såsom snuva, nästäppa, [hosta](https://www.kry.se/fakta/hosta/ "hosta") och slem i halsen vid olika typer av allergier, till exempel pälsdjurs- eller [pollenallergi](https://www.kry.se/fakta/pollenallergi/ "pollenallergi").

[Astma](https://www.kry.se/fakta/astma/ "astma") kan förutom väsande och pipande andning också ge ökad slemproduktion. Det kan leda till att det blir täppt i luftrören och orsaka hosta med andningssvårigheter.

Vid reflux eller [halsbränna](https://www.kry.se/fakta/halsbranna/ "halsbranna") kan du få sura uppstötningar, rapningar och klumpkänsla i halsen. Du kan också få ihållande hosta med mycket slembildning.

### Behandling

Det finns en del huskurer och andra tips på hur du kan få bort slem i halsen. Vissa upplever att te med citron och honung, pepparmint eller eucalyptus kan lindra besvären. Du kan också använda dig av andningsövningar om du samtidigt är andfådd för att öva upp lungorna och bli av med slem. På apoteket kan du köpa receptfria slemlösande preparat. Ingen vetenskaplig forskning har visat att dessa hjälper men är inte skadligt att prova.

Behandling mot slem i halsen kan variera beroende på vad som orsakar dina besvär. Det kan röra sig om antihistaminer, nässpray, inhalationsmediciner eller magsyrehämmande preparat. Du kan kontakta sjukvården för rådgivning om rätt läkemedel för dig.

### Då bör du söka vård

Om du får långvariga besvär med slem i halsen med andra symptom såsom halsbränna eller hosta som inte försvinner efter egenvård bör du söka vård. Sök vård akut om du även får svåra andningsbesvär.