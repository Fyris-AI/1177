Fråga: Jag har fått en knuta under huden i nacken och en på ryggen. De känns gummiaktiga och gör inte ont men jag har inte lagt märke till dem tidigare. Hur ser en fettknöl ut, kan det vara det jag har på nacken och ryggen? Kan man få flera fettknölar på kroppen som växer snabbt? Varför får man fettknölar? Är det farligt?

Läkarens svar:
--------------

### Möjliga orsaker

De flesta människor kan någon gång i livet få en till flera knutor eller knölar under huden. En vanlig variant kan vara fettknöl eller så kallad lipom på läkarspråk. Fettknölar kan sitta under huden och ibland även i musklerna. De är oftast mjuka och elastiska. De flesta är små, växer långsamt och orsakar inga besvär men ibland kan fettknölarna bli större och ömma. Lipom kan uppstå var som helst på kroppen till exempel på ryggen, armarna eller nacken. Det är inte helt klarlagt vad som kan orsaka lipom. Oftast krävs det ingen behandling då de är helt ofarliga men fettknölar som är stora, sitter i vägen eller gör ont kan opereras bort.

### Andra tänkbara förklaringar

Aterom - så kallad talgkörtelcysta - är en mjuk och rörlig cysta i huden som kan uppstå på kroppsdelar med mycket talgkörtlar som exempelvis hårbotten, ansikte eller bål. Aterom kan variera i storlek från några millimeter till centimeter. De är oftast hudfärgade och något upphöjda. Ibland kan de bli inflammerade och orsaka svullnad, rodnad och smärta. Talgkörtelcystor kan spricka spontant, det kan då rinna segt och illaluktande sekret. I vanliga fall behövs ingen behandling men vid infektioner måste de tömmas alternativt skäras bort.

En bindvävsknuta, även kallad dermatofibrom, är en godartad och helt ofarlig förändring under huden. De kan uppstå som en eller flera knutor var som helst på kroppen men är vanligast på armar och ben. Bindvävsknutor kan vara upphöjda, brunröda och centimeterstora knölar som uppkommer efter en skada på huden som exempelvis insektsbett. De kräver oftast ingen behandling.

Ganglion är en rundad upphöjd knöl som innehåller geléaktigt material och uppstår i anslutning till en sena eller vid finger- och handleder. Ganglion är ofarliga och ger oftast inga symptom men ibland kan de bli irriterade, orsaka smärta eller påverka ledfunktionen vilket kan kräva behandling.

### Då bör du söka vård

Om du får en knuta eller knöl i huden som ändrar storlek, form och färg bör du söka vård. Du bör också uppsöka vård om knutan blir röd, svullen eller gör ont.