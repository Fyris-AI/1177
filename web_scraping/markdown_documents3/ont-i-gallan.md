Fråga: Jag upplever att jag har ont i gallan eller vid gallblåsan. Jag kan känna kramper under revbenen på höger sida och bak mot ryggen. Jag blir illamående, kallsvettas och känner mig febrig. Kan man ha ont i gallan? Hur känns gallsten? Kan det vara det jag har eller är det något annat som är fel?

Läkarens svar:
--------------

### Möjliga orsaker

Galla är en vätska som innehåller gallsalter och bildas av levern. Det transporteras genom gallgångarna till gallblåsan och sedan vidare ut i tarmarna. Gallans funktion är att bryta ned de fetter vi får i oss via kosten. Om mängden av exempelvis fett ökar kan det bildas gallstenar som sätter sig i gallblåsan eller gallgångarna. Stenarna orsakar ett hinder som ökar trycket i gångarna. Det går således inte att ha ont i gallan, smärtan du upplever orsakas snarare av det ökade trycket.

De flesta som får [gallsten](https://www.kry.se/fakta/gallsten/ "gallsten"), eller kolelitiasis, upplever inga symptom alls. Mindre stenar kan passera av sig själva. Om du får flera eller större gallstenar kan du däremot uppleva alltifrån molande till kraftig värk i övre eller eller högra sidan av buken. Ibland kan smärtan stråla ut mot höger skuldra eller ryggen. Vid svårare besvär kan du få illamående, kräkningar och feber.

Om du upplever påtagliga symptom kan du behöva receptfria eller receptbelagda smärtstillande läkemedel mot dina gallbesvär. Vid återkommande besvär kan det behövas kirurgisk behandling. Hos vissa individer kan besvären kvarstå trots att gallblåsan opereras bort, du kan få kramper i gallgångarna eftersom de finns kvar. Du kan förebygga gallstensanfall genom att undvika stora och fettrika måltider samt ökad motion och viktnedgång. Gallsten kan ibland leda till andra komplikationer såsom inflammation eller infektion i gallgångarna eller gallblåsan.

### Andra tänkbara förklaringar

Pankreatit kan ge symptom såsom höga buksmärtor med utstrålning mot ryggen, illamående, kräkningar och feber. Det innebär att bukspottkörteln har blivit inflammerad. Det kan orsakas av bland annat gallstenar eller hög alkoholkonsumtion. Pankreatit kan vara akut eller kronisk och behandlingen varierar beroende på vilken typ du har. Det kan vara alltifrån mildare och självläkande symptom till ett kraftigt och livshotande tillstånd som kräver sjukhusvård.

Om du har smärta i flanken med utstrålning mot ryggen eller ljumsken, illamående och kallsvettningar kan det bero på [njursten](https://www.kry.se/fakta/njursten/ "njursten"). Om njurstenen blir infekterad kan du även få feber.

Vid njurbäckeninflammation kan du uppleva flank- eller ryggsmärta, feber, illamående och kräkningar. Du kan också känna att det svider när du kissar eller att du behöver kissa ofta.

Ibland kan värk i övre delen av buken, illamående, feber, trötthet och viktnedgång bero på allvarligare sjukdom.

### Då bör du söka vård

Om du får höga buksmärtor som inte går över av sig självt bör du uppsöka vård. Sök vård akut om du får kraftiga buksmärtor med feber, illamående eller kräkningar.