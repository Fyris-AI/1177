Fråga: Jag har ont under höger revben. Kan det vara blindtarmen eller vad beror det på?

Läkarens svar:
--------------

### Möjliga orsaker

Att ha ont i högra sidan av magen kan ha många förklaringar. Kanske beror det på något du har ätit eller druckit – magen är känslig och reagerar på exempelvis [stress](https://www.kry.se/fakta/stress/ "stress"), kaffe, [rökning](https://www.kry.se/fakta/sluta-roka/ "rokning"), [alkohol](https://www.kry.se/fakta/sluta-dricka-alkohol/ "alkohol"), läkemedel och olika sorters mat. Många gånger handlar det om tillfälliga besvär som snart går över. [Gaser i magen](https://www.kry.se/fakta/gaser-i-magen/ "gaser-i-magen"), [förstoppning](https://www.kry.se/fakta/forstoppning/ "forstoppning") eller [diarré](https://www.kry.se/fakta/diarre/ "diarre") kan ge molande värk. Gasbildning till följd av [IBS](https://www.kry.se/fakta/ibs/ "ibs") brukar göra ont i magen på höger sida högt upp, men även på vänster sida. Magsmärtor kan ibland även orsakas av [magkatarr](https://www.kry.se/fakta/magkatarr/ "magkatarr") och [magsår](https://www.kry.se/fakta/magsar/ "magsar").

### Andra tänkbara förklaringar

Blindtarmen, gallblåsan och levern sitter alla på höger sida. [Blindtarmsinflammation](https://www.kry.se/fakta/blindtarmsinflammation/ "blindtarmsinflammation") brukar orsaka smärtor runt naveln och gör sedan ont i högra sidan av magen, men smärtan kan vara diffus. [Gallsten](https://www.kry.se/fakta/gallsten/ "gallsten") har liknande symptom men känns ofta högt upp, blindtarmen sitter längre ner. Levern kan bli förstorad och orsaka värk vid exempelvis [körtelfeber](https://www.kry.se/fakta/kortelfeber/ "kortelfeber"). Sjukdomstillstånd i äggstockarna kan också ge upphov till smärtor långt ner, både på vänster och höger sida.

### Då bör du söka vård

Får du plötsligt ont på höger sida av magen på ett kraftigt och intensivt sätt, inte minst i kombination med [feber](https://www.kry.se/fakta/feber/ "feber"), [illamående och kräkningar](https://www.kry.se/fakta/illamaende/ "illamaende-och-krakningar"), bör du söka vård akut.