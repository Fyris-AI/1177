Fråga: Jag har ont i benen. Värst är det på natten – det känns som växtvärk i benen. Vad beror den här typen av benvärk på?

Läkarens svar:
--------------

Möjliga orsaker
---------------

Det är vanligt att få värk i benen i alla åldrar. [Växtvärk](https://www.kry.se/fakta/vaxtvark/ "vaxtvark") kan vara ett verkligt problem för många barn, men går över efterhand. Som vuxen kan värk i benen på natten kännas lite liknande, ofta som “myrkrypningar” eller diffus värk. Har du ont i benen på natten eller en allmän, molande värk i benen kan det röra sig om brist på vissa vitaminer och mineraler.

Molande värk i benen vid vila uppstår ofta när man blir äldre om blodcirkulationen försvagats. Rökning kan orsaka en känsla av att musklerna är trötta eller ”sover”. Massage och stödstrumpor ökar blodcirkulationen och kan lindra besvären.

Andra tänkbara förklaringar
---------------------------

Att få muskelvärk i benen vid ansträngning är inget konstigt och brukar bli bättre med vila eller massage. I vissa fall kan det röra sig om benhinneinflammation – då brukar det göra ont över smalbenet. Det är vanligt att knälederna slitits ner, som vid exempelvis [artros](https://www.kry.se/fakta/artros/ "artros"), och skapar problem med rörligheten.

Då bör du söka vård
-------------------

Har du svår värk i benen som är långvarig eller oförklarlig bör du söka vård. Det gäller även om du har oförklarliga svullnader eller färgskiftningar. Vid akut smärta i benen kan det röra sig om blodpropp – då bör du vända dig till en akutmottagning.