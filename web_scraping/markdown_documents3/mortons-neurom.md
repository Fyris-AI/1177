Fråga: Jag har ont i framfoten och tycker att jag känner en knöl på undersidan. Samtidigt har jag ingen känsel i tårna. Kan det vara Mortons neurom? Kan Mortons neurom läka ut av sig självt eller måste man operera det?

Läkarens svar:
--------------

### Allmänt om Mortons neurom

Mortons neurom eller Mortons syndrom beror på att en nerv hamnar i kläm i framfoten, oftast mellan tredje och fjärde tån. Om detta tillstånd håller i sig under en längre tid kan det bildas ett neurom som betyder nervknuta. Det är vanligare hos kvinnor, löpare och personer som har problem med främre fotvalvet. Det är oklart vad som orsakar Mortons neurom men det finns teorier om att exempelvis användning av trånga skor kan vara en anledning. Mortons neurom syns inte på en vanlig röntgenundersökning. Oftast är ultraljud eller magnetröntgenundersökning ett bättre alternativ.

### Symptom

Vanliga symptom kan vara en brännande värk på framsidan av fotsulan eller värk i tårna. Löpare kan också uppleva känselbortfall i sina tår. Till en början kan du få ont när du går eller står på foten. Efter ett tag kan du känna att smärtan strålar ut över foten och att den sitter i hela tiden.

### Behandling

Behandling för Mortons neurom kan variera. Det första alternativet brukar vara skoinlägg med något som kallas främre pelott. Pelotten hjälper till att lyfta och avlasta det främre fotvalvet. Det är också viktigt att använda breda och fotriktiga skor. En annan del av behandlingen kan vara sjukgymnastik som består av stärkande övningar för fotmusklerna. Vissa kan även få effekt av kortisoninjektion men oftast varar det i enbart några månader. När konservativ behandling inte hjälper kan det bli aktuellt med operation.

### Andra tänkbara förklaringar

Ganglion kan visa sig som en liten knöl och kännas mjuk eller hård. Den uppstår vanligen på handleden men förekommer också på foten. Oftast ger den inga symptom men kan orsaka ömhet och obehag beroende på var den sitter. Det är en cysta som består av geléaktig vätska och sitter i anslutning till en led eller senskida. Ganglion syns vanligen på ultraljud och kan i vissa fall försvinna av sig självt. Annars är kirurgisk behandling ett alternativ vid kvarstående och besvärande symptom.

Vid bursit kan du uppleva smärta, svullnad och rodnad i foten. Det innebär att en slemsäck kring dina senor och leder blir inflammerad. Det kan bero på längre tids tryck eller belastning. Behandlingen består främst av avlastning, användning av breda skor samt anti-inflammatoriska läkemedel.

### Då bör du söka vård

Om du får ihållande besvär med smärta eller känselnedsättning i foten som inte blir bra av egenbehandling bör du söka vård.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.