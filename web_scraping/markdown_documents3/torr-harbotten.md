Fråga: Jag har väldigt torr hårbotten som kliar och har sedan 2 veckor behandlat det med mjällschampo men ser ingen effekt. Kan det vara annat än mjäll och vad beror detta på?

Läkarens svar:
--------------

### Möjliga orsaker

Torr hårbotten är ett vanligt tillstånd som kan ha olika orsaker. Eftersom det finns många talg- och svettkörtlar i hårbotten blir det en trivsam miljö för vissa svamp- och bakteriearter. Dessutom kan huden i hårbotten lätt bli irriterad av till exempel solexponering eller kemikalier i hårvårdsprodukter.

En vanlig orsak till torr hud i hårbotten med [klåda](https://www.kry.se/fakta/klada/ "klada") kan därför vara att du använder produkter med starka och uttorkande egenskaper. Du kan prova att göra ett uppehåll eller byta ut produkterna mot mildare och oparfymerade alternativ. Du kan även köpa exempelvis återfuktande schampo eller olja som behandling mot torr hårbotten.

### Andra tänkbara förklaringar

Om du får kliande och torr flagnande hårbotten kan det bero på [mjälleksem](https://www.kry.se/fakta/mjalleksem/ "mjalleksem") eller så kallad seborroiskt eksem. Du kan också uppleva rodnad och sveda. Till en början kan det visa sig enbart som mjäll. Efter en tid kan du få utslag även i ansiktet, på bröst, i armhålor, ljumskar och hörselgångar. Har du mycket besvär av detta kan det krävas behandling med en kortisonlösning i hårbotten under en tid. Du kan också behöva använda mjällschampo från apoteket som du använder regelbundet medan du har besvär och därefter som förebyggande behandling. Det kan dröja några veckor innan du upplever förbättring.

Vid [ringorm](https://www.kry.se/fakta/ringorm/ "ringorm") kan du få runda, torra och fjällande fläckar med håravfall och klåda i hårbotten. Det beror på en [svampinfektion](https://www.kry.se/fakta/svampinfektion/ "svampinfektion") och kan även drabba andra delar av kroppen. Utslagen på kroppen kan oftast behandlas med receptfria krämer från apoteket. En infektion i hårbotten kan däremot vara mer svårbehandlat, oftast krävs det en remiss till hudmottagning för behandling. Ringorm smittar mellan människor vid direktkontakt men även husdjur kan smitta dig. Tänk på att de kan vara bärare helt utan symptom, det kan då krävas en kontroll hos veterinären.

Psoriasis kan orsaka kliande röda utslag med silvervita beläggningar som flagnar i hårbotten. Det är en kronisk inflammatorisk sjukdom som oftast drabbar huden i hårbotten, armbågar och knän. Behandling sker vanligen med kortisonlösning, ibland i kombination med läkemedel som innehåller D-vitamin. Vid svårare fall kan det behövas ljusterapi eller immunologiska läkemedel.

### Då bör du söka vård

Om du får kliande, fjällande eller vätskande utslag i hårbotten som inte blir bättre av receptfria läkemedel bör du söka vård.