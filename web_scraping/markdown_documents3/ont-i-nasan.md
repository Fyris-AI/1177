Fråga: Varför har jag ont i näsan? Det trycker, sticker och svider i näsan och känns lite täppt ibland. Kan jag ha ont i näsan på grund av att jag hade corona för 2 veckor sedan?

Läkarens svar:
--------------

### Möjliga orsaker

Värk i näsan kan bero på en mängd olika saker. Oftast är det ett helt ofarligt tillstånd och brukar gå över efter en tid. Om du har långvariga besvär med torra slemhinnor i näsan kan smärta uppstå som ett vanligt symptom. Det kan bero på att du vistas i torra eller rökiga miljöer. Slemhinnorna kan också bli svullna och irriterade i samband med luftvägsinfektioner såsom förkylning, influensa eller corona. Du kan lindra dina symptom genom att undvika de faktorer som bidrar till dina besvär. Du kan även behandla med näsolja som finns att köpa receptfritt på apotek.

Ibland kan du få ont i näsan efter provtagning såsom coronatest eller odling av bakterier. Då provtagningspinnen ska föras ända in till den bakre näsväggen kan det orsaka obehag och en brännande känsla i näsan. Oftast går smärtan över snabbt och är inget som du behöver oroa dig över.

### Andra tänkbara förklaringar

[Bihåleinflammation](https://www.kry.se/fakta/bihaleinflammation/ "bihaleinflammation") eller rinosinuit innebär att du får svullna slemhinnor i näsan och bihålorna. Du kan uppleva symptom såsom nästäppa och snuva. Det kan bli ett tryck över näsroten, i pannan, kinder och över tänder. Ibland kan du få [feber](https://www.kry.se/fakta/feber/ "feber"), nedsatt lukt- och smaksinne eller hosta. Bihåleinflammation kan orsakas av virus eller bakterier. Du kan även få ont i bihålorna utan tidigare [förkylning](https://www.kry.se/fakta/forkylning/ "forkylning"). Det kan bero på exempelvis allergibesvär eller tandinfektion.

Om du har ont i näsan och huvudet, nästäppa och snuva som rinner bakåt i svalget kan det bero på näspolyper. Polyper i näsan innebär inflammation av slemhinnor i bihålor och näsa. Det kan uppstå efter infektion, vissa typer av allergier och kronisk bihåleinflammation.

Om du har långvariga ensidiga besvär med nästäppa, snuva, smärta, näsblödningar och svullnad kring ett öga kan det bero på allvarligare sjukdom.

### Då bör du söka vård

Om du får ihållande besvär med smärta i näsan med snuva, nästäppa och hög feber bör du söka vård. Du bör också söka vård om du har långvariga ensidiga besvär. Sök vård akut om du får svullnad och värk kring ena ögat mot näsan med hög feber.