Fråga: Jag får ont i analen efter toabesök. Det känns som kramp i ändtarmen när jag ska bajsa och det gör ont i analöppningen. Vad beror det på när man har ont i anus?

Läkarens svar:
--------------

### Möjliga orsaker

Smärta i ändtarmen kan till exempel bero på [eksem](https://www.kry.se/fakta/eksem/ "eksem"), svampinfektioner eller [hemorrojder](https://www.kry.se/fakta/hemorrojder/ "hemorrojder"). Hemorrojder uppstår när analkuddar i ändtarmen lossar från sitt fäste, fylls med blod och svullnar. Symptomen varierar från [klåda](https://www.kry.se/fakta/klada/ "klada") och sveda till små knutor som kan blöda och göra ont. Det är för det mesta helt ofarligt och drabbar nästan hälften av alla vuxna.

Orsaken till hemorrojder är ofta [förstoppning](https://www.kry.se/fakta/forstoppning/ "forstoppning"). Vid hård avföring i ändtarmen kan det kännas som om du inte kan tömma tarmen helt när du går på toaletten. Men även kraftig [diarré](https://www.kry.se/fakta/diarre/ "diarre") kan leda till hemorrojder. Att sitta, stå länge eller utföra tungt kroppsarbete kan också ligga bakom ändtarmsbesvären. Hemorrojder försvinner ofta av sig själva men ibland kan du behöva behandling som lindrar besvären.

### Andra tänkbara förklaringar

Om dina besvär inte beror på hemorrojder och visar sig i form av smärtattacker kan de ibland orsakas av så kallad coccygodyni eller proctalgia fugax.

Coccygodyni ger smärta kring svanskotans nedre del och strålar ut mot underlivet – värken kan uppstå efter barnafödande eller yttre trauma. Proctalgia fugax är mer sällsynt och orsakas av kramper i musklerna kring ändtarmsområdet, ofta nattetid. Det här är tillstånd som i grunden är ofarliga och kan lindras med rätt behandling.

### Då bör du söka vård

Har du hårda knutor, bölder eller en fistel i ändtarmen (öppning i huden som läcker vätska) kan det vara allvarligare symptom som kräver utredning. Blöder du mycket, har kraftig smärta eller blod i själva avföringen bör du också söka vård.