Fråga: Jag har en huggande smärta i magen. Det känns som om det gör ont i tarmen. Vad beror det på?

Läkarens svar:
--------------

### Möjliga orsaker

Upplevelsen av att ha smärta i tarmarna kan bero på många olika saker. Ofta beror det på något du har ätit eller druckit – magen är känslig och reagerar på exempelvis [stress](https://www.kry.se/fakta/stress/ "stress"), kaffe, [rökning](https://www.kry.se/fakta/sluta-roka/ "rokning"), [alkohol](https://www.kry.se/fakta/sluta-dricka-alkohol/ "alkohol"), läkemedel och olika sorters mat. Även [förstoppning](https://www.kry.se/fakta/forstoppning/ "forstoppning") och muskelvärk kan orsaka [magsmärtor](https://www.kry.se/fakta/ont-i-magen/ "magsmartor"). Många gånger handlar det om tillfälliga besvär som snart går över.

### Andra tänkbara förklaringar

Om det känns som om du är öm i tarmarna, har molande värk, kramp eller [gaser i magen](https://www.kry.se/fakta/gaser-i-magen/ "gaser-i-magen") kan det också bero på [IBS](https://www.kry.se/fakta/ibs/ "ibs"). Magsäcken sitter högt upp i mitten av magen och kan ge upphov till smärta vid till exempel [magkatarr](https://www.kry.se/fakta/magkatarr/ "magkatarr"). Ibland är kramp i kombination med [diarré](https://www.kry.se/fakta/diarre/ "diarre") tecken på infektioner, exempelvis infekterade tarmfickor eller [urinvägsinfektion](https://www.kry.se/fakta/urinvagsinfektion/ "urinvagsinfektion").

[Blindtarmsinflammation](https://www.kry.se/fakta/blindtarmsinflammation/ "blindtarmsinflammation") brukar orsaka smärtor runt naveln och sedan i höger sida av magen. [Gallsten](https://www.kry.se/fakta/gallsten/ "gallsten") kan orsaka värk långt upp på höger sida. Allvarligare smärtor beror i vissa fall på [magsår](https://www.kry.se/fakta/magsar/ "magsar"), inflammation i bukspottkörteln eller bukhinnan.

### Då bör du söka vård

Får du akuta magsmärtor med [feber](https://www.kry.se/fakta/feber/ "feber"), [illamående och kräkningar](https://www.kry.se/fakta/illamaende/ "illamaende-och-krakningar") eller blod i avföringen bör du vända dig till en akutmottagning.