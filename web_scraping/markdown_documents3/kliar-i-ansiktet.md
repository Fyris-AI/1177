Fråga: Jag har fått plötslig klåda, det kliar i ansiktet mest på och runt näsan. Jag kan också få klåda på pannan och halsen. Ibland svider det och känns irriterat. Kan klåda och hudirritation i ansiktet bero på allergier eller kan det vara något annat?

Läkarens svar:
--------------

### Möjliga orsaker

Det är inte ovanligt att drabbas av kliande och irriterad hud i ansiktet när det exponeras för olika temperaturer, vind och sol. Förutom torrhet kan du även få sveda, rodnad och utslag i ansiktet. Torr hud kan också orsakas av olika kosmetiska produkter. Symptomen kan vara alltifrån lättare irritation till kraftiga allergiska reaktioner. För att motverka dessa symptom kan det vara bra att undvika triggerfaktorer samt använda mjukgörande kräm för att återställa hudens fuktbalans. Vid kraftigare besvär kan det behövas behandling med antihistamin eller kortisonkräm.

### Andra tänkbara förklaringar

Om du upplever klåda och stickningar i ansiktet med utslag kan det bero på ett hudrelaterat tillstånd såsom [perioral dermatit](https://www.kry.se/fakta/hudsjukdomar/perioral-dermatit/ "perioral-dermatit"). Utslagen uppstår oftast runt munnen men kan även dyka upp runt ögonen och näsan. De kan vara röda till rosafärgade och fjälla. [Mjälleksem](https://www.kry.se/fakta/hudsjukdomar/mjalleksem/ "mjalleksem") eller [atopiskt eksem](https://www.kry.se/fakta/hudsjukdomar/atopiskt-eksem/ "atopiskt-eksem") kan orsaka röda, torra utslag med klåda på kroppen, i ansiktet och hårbotten.

Ibland kan klåda i ansiktet eller på kroppen bero på psykogena orsaker såsom [ångest](https://www.kry.se/fakta/psykiatri-och-psykologi/angest-och-oro/ "angest"), oro eller [stress](https://www.kry.se/fakta/psykiatri-och-psykologi/stress/ "stress"). Du kan också få klåda i ansiktet och kroppen av olika läkemedel. Exempel på dessa kan vara opioider, antibiotika eller blodtryckssänkande preparat.

Om du får besvär med att ansiktet eller kroppen kliar tillsammans med rödflammiga upphöjda utslag kan det bero på nässelutslag, så kallad urtikaria på läkarspråk. Förutom utslag och klåda kan du även få svullnad i ansiktet till exempel i ögonlocken.

Ibland kan torr hud med klåda i ansiktet eller kroppen utan utslag bero på en systemisk sjukdom som exempelvis hypotyreos, lever- eller gallbesvär. Andra tillstånd som kan orsaka klåda är infektionssjukdomar såsom hiv eller reumatiska sjukdomar. I ovanliga fall kan klåda i ansiktet eller kroppen bero på allvarligare sjukdom.

### Då bör du söka vård

Om du får långvarig klåda i ansiktet som inte blir bättre efter egenbehandling bör du söka vård.