Fråga: Jag är orkeslös, har ont i kroppen och känner mig trött. Det är svårt att säga just var det gör ont – jag är öm överallt och har värk i hela kroppen. Vad kan det bero på?

Läkarens svar:
--------------

### Möjliga orsaker

Värk i kroppen, trötthet och orkeslöshet är vanliga symptom i samband med bakterie- och virusinfektioner. Har du ont i kroppen i kombination med snuva, hosta och ibland [feber](https://www.kry.se/fakta/feber/ "feber") brukar [influensa](https://www.kry.se/fakta/influensa/ "influensa") eller [förkylning](https://www.kry.se/fakta/forkylning/ "forkylning") vara vanliga förklaringar. Då kan du känna dig riktigt sjuk och kanske även har ont i huvudet och halsen.

### Andra tänkbara förklaringar

Ibland kan muskelvärk efter träning eller tungt kroppsarbete göra att hela kroppen känns trött och öm. Det går över efter några dagar. [Reumatiska sjukdomar](https://www.kry.se/fakta/reumatiska-sjukdomar/ "reumatiska-sjukdomar") kan ge smärtor i hela eller delar av kroppen, feber och allmän sjukdomskänsla. Ibland blir lederna svullna och varma. [Fibromyalgi](https://www.kry.se/fakta/fibromyalgi/ "fibromyalgi") kan ge långvarig muskel- och ledvärk, ofta gör det extra ont efter fysisk aktivitet.

[Stress](https://www.kry.se/fakta/stress/ "stress"), utmattning, [depression och nedstämdhet](https://www.kry.se/fakta/depression-och-nedstamdhet/ "depression-och-nedstamdhet") kan också orsaka värk i kroppen, i allmänhet utan feber. I sällsynta fall kan smärtor i hela kroppen bero på allvarliga sjukdomar som ofta redan är under behandling.

### Då bör du söka vård

Har du långvariga smärtor som du inte ser någon tydlig förklaring till bör du kontakta sjukvården. Vid kraftiga eller plötsliga smärtor med allmän sjukdomskänsla bör du söka vård akut. Det gäller även vid varma och svullna leder.