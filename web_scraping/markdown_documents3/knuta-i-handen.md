Fråga: Jag har upptäckt en senknuta i handflatan och känner mig orolig för vad det kan vara. Kan en knöl i handflatan tyda på cancer?

Läkarens svar:
--------------

### Möjliga orsaker

Det brukar inte vara farligt att ha en knuta i handen. I sällsynta fall kan det bero på allvarliga sjukdomar, men för det mesta handlar det bara om att senorna blivit överansträngda, inflammerade och fyllts med vätska. Då brukar det ömma och kännas som en liten knöl i handflatan. Senknutor eller förtjockningar kan uppstå av olika skäl.

Om du har en knuta i handflatan eller en knöl på handen eller handleden kan det röra sig om så kallat ganglion – små, vätskefyllda senknutor som uppstår vid en led eller sena. Många gånger handlar det om överansträngning och knutorna brukar försvinna av sig själva.

### Andra tänkbara förklaringar

“Triggerfinger” orsakar en låsning i fingret i böjt läge. Det är ett vanligt problem som ofta beror på en inflammation. Besvären kan även vara ärftliga eller uppstå i samband med diabetes eller [reumatiska sjukdomar](https://www.kry.se/fakta/reumatiska-sjukdomar/ "reumatiska-sjukdomar").

“Vikingasjukan”, dupuytrens kontraktur på läkarspråk, brukar också börja som en knuta och sedan bilda en hård sträng i handflatan. Även detta kan leda till svårigheter att räta ut ett eller flera fingrar.

Knutor på fingrarna är mer relaterade till [artros](https://www.kry.se/fakta/artros/ "artros") och [ledgångsreumatism (RA)](https://www.kry.se/fakta/reumatism/ "ledgangsreumatism-(ra)").

### Då bör du söka vård

Vid långvariga, smärtsamma besvär bör du kontakta sjukvården. Många tillstånd kan behandlas med exempelvis kortison och ibland kirurgiska ingrepp. Har du snabbt växande knölar bör du söka vård akut.