Fråga: Jag har på senaste tiden haft ont bakom örat och ibland ner mot halsen. Jag kan också få plötsliga hugg i örat. Är detta farligt? Kan det bero på förkylning?

Läkarens svar:
--------------

### Möjliga orsaker

Om du upplever att du har ont i eller bakom öronen behöver det inte vara på grund av öronsjukdom. Det kan bero på besvär i andra områden såsom huvudet eller halsen. Du kan exempelvis ha inflammation i halsmandlar, nackmuskulatur eller ha ömma lymfkörtlar i samband med annan infektion. Vanliga tecken kan vara ont i örat och huvudet eller stelhet i nacken. Dessa tillstånd är oftast helt ofarliga och självläkande.

### Andra tänkbara förklaringar

Ibland kan besvär i käkens leder och muskler leda till smärta bakom örat, i huvudet, käken och i halsen. Det kan orsakas av exempelvis inflammatoriska sjukdomar, infektion eller [stress](https://www.kry.se/fakta/stress/ "stress"). Behandlingen kan variera då det beror på bakomliggande tillstånd.

Om du har värk i eller bakom örat, [halsont](https://www.kry.se/fakta/ont-i-halsen/ "halsont"), [feber](https://www.kry.se/fakta/feber/ "feber"), lockkänsla och allmän sjukdomskänsla kan det bero på [öroninflammation](https://www.kry.se/fakta/oroninflammation/ "oroninflammation") eller mediaotit. Det orsakas av en bakteriell infektion i mellanörat och kan uppstå efter att du har varit förkyld. Om du får plötsligt hugg i eller kraftigt ont runt örat kan det vara på grund av att trumhinnan har spruckit i samband med infektionen. Det kan också rinna vätska ur örat. Kontakta gärna sjukvården för lämplig behandling.

En komplikation till öroninflammation kan vara mastoidit. Förutom öronvärk, feber och flytningar från hörselgången kan du uppleva att det gör ont i benet bakom örat. Det kan visa sig som en svullnad knöl bakom örat samt ett utstående öra. För att undvika allvarliga komplikationer är det viktigt att uppsöka sjukvård snabbt för behandling.

En kombination av ömhet eller smärta bakom örat, förändrad hörsel samt svaghet eller förlamning i ena ansiktshalvan kan bero på facialispares eller Bells pares. Det innebär en skada på ansiktets rörelsenerv som kan orsakas av exempelvis [borreliainfektion](https://www.kry.se/fakta/borrelia/ "borreliainfektion"), herpesvirus eller komplikation av kirurgi. Behandlingen består bland annat av kortisonpreparat.

### Då bör du söka vård

Om du får ihållande besvär med ont bakom örat som inte gör över av sig självt bör du söka vård. Sök vård akut om du får ont bakom örat med svullnad, feber eller ansiktsförlamning.