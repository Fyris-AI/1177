Fråga: Det gör ont och svider när jag kissar. Hur får man urinvägsinfektion? Kan det vara det jag har eller något annat? Går det att behandla med huskur?

Läkarens svar:
--------------

### Möjliga orsaker

Om du upplever att det svider eller gör ont att kissa kan det bero på urinvägsinfektion eller så kallad cystit. Andra symptom kan vara att du känner dig kissnödig ofta, behöver tömma blåsan flera gånger och har ont i nedre delen av magen. Ibland kan du också se blod i urinen.

Urinvägsinfektion beror på att bakterier från exempelvis tarmarna tar sig in i urinröret. Det är mer vanligt att kvinnor drabbas på grund av att urinröret är kortare än hos män. Andra riskfaktorer kan vara:

*   ofullständig tömning av blåsan
*   sköra slemhinnor i underlivet
*   graviditet
*   samlag
*   prostataförstoring

sjukdomar eller läkemedel som påverkar immunförsvaret. Du kan minska risken för att få urinvägsinfektion genom att exempelvis tömma blåsan efter samlag eller undvika att hålla dig under längre tid.

Har du som kvinna fått urinvägsinfektion brukar besvären gå över inom någon vecka. Symptomen kan lindras genom ökat vätskeintag och smärtstillande läkemedel. Vid svårare besvär kan det behövas antibiotikabehandling. Är du däremot gravid bör du alltid kontakta din barnmorska vid första symptom. Hos män med cystit är oftast prostatan också infekterad vilket kan öka risken för att bakterier når njurarna. Därför ska urinvägsinfektion hos män alltid behandlas med antibiotika.

### Andra tänkbara förklaringar

Vid [klamydia](https://www.kry.se/fakta/klamydia/ "klamydia") upplever de flesta oftast inga symptom alls. Men vissa kan få sveda när de kissar och få flytningar från urinröret eller underlivet. Klamydia är en sexuellt överförbar och anmälningspliktig sjukdom. Eftersom sjukdomen kan leda till komplikationer hos både män och kvinnor är det viktigt med antibiotikabehandling.

Om du upplever att det svider i underlivet när du kissar kan det bero på candidavaginit. Andra tecken kan vara klåda, vitaktiga flytningar och smärta vid samlag. Tillståndet är självläkande och går vanligen över inom några dagar. Vid ihållande eller svåra besvär kan du prova receptfria krämer eller vagitorier mot svamp. Ibland kan det behövas tablettbehandling.

[Herpes i underlivet](https://www.kry.se/fakta/herpes-i-underlivet/ "herpes-i-underlivet") kan orsaka sveda och smärta när du kissar. Andra symptom är blåsor, sår, rodnad eller klåda. Det beror på en virusinfektion som vanligen smittar via samlag. Sjukdomen kan komma i skov och det finns inget botemedel. Oftast är symptomen självläkande inom några dagar men vid svårare och långvariga besvär kan det behövas antivirala läkemedel som påskyndar läkningen.

### Då bör du söka vård

Om du får sveda eller smärta när du kissar som inte går över inom några dagar bör du söka vård. Sök vård akut om du får feber tillsammans med urinvägsbesvär.