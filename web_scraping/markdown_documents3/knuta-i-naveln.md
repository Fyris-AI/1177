Fråga: Jag känner en knöl i magen ovanför naveln, det gör ont när man trycker på naveln. Vad kan det bero på och borde jag kolla upp det?

Läkarens svar:
--------------

### Möjliga orsaker

Den vanligaste orsaken till en knöl i magen vid naveln är navelbråck. Detta är ett ofarligt tillstånd och är oftast medfött. Navelbråck är vanligast hos barn men även vuxna kan drabbas av det. Det beror på att muskler och bindväv i området runt naveln inte har slutit sig ordentligt eller blir försvagade av någon anledning. Bråcket blir oftast mer tydligt när du står upp, [hostar](https://www.kry.se/fakta/hosta/ "hostar"), nyser, lyfter något tungt eller krystar. Ibland kan det göra ont i naveln när du trycker på bråcket.

Hos barn kan det dröja några år innan det läker av sig självt. Även vuxna kan få navelbråck. Det kan bero på att huden blir utspänd eller att det blir ett ökat tryck i buken vid till exempel [övervikt](https://www.kry.se/fakta/overvikt-och-fetma/ "overvikt"). Du kan också få navelbråck när du är [gravid](https://www.kry.se/fakta/graviditet/ "gravid").

Oftast behövs det ingen behandling. Du kan prova att föra tillbaka bråcket genom att lätt trycka på den in mot magen. Om bråcket känns hårt och gör ont, du mår illa eller kräks kan det bero på att kärl och vävnader har blivit inklämt. Du kan då behöva opereras.

### Andra tänkbara förklaringar

En annan orsak till en knuta eller utbuktande mage vid naveln kan vara rektusdiastas. Det är vanligast hos gravida och innebär att magmusklerna töjs ut under graviditeten för att lämna plats åt det växande fostret. Det kan också ge andra symptom som [ryggvärk](https://www.kry.se/fakta/ont-i-ryggen/ "ryggvark") och försämrad hållning.

Om du känner en knöl vid naveln, det kommer ut vätska och är rött på huden kan det bero på en så kallad fistelgång. Detta är ett ovanligt tillstånd och orsakar inte alltid besvär. Ibland kan det däremot bli en infektion och du kan behöva behandling.

Om du har en knöl i området runt naveln som inte går att trycka tillbaka eller andra symptom såsom ihållande buksmärtor, nedsatt aptit eller förändrade avföringsvanor kan det bero på allvarligare sjukdom.

### Då bör du söka vård

Vid ihållande besvär med knöl vid naveln som inte beror på bråck bör du söka vård. Sök vård akut om du får kraftiga smärtor, [illamående](https://www.kry.se/fakta/illamaende/ "illamaende") eller kräkningar.