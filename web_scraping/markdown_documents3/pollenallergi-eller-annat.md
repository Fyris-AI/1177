Fråga: Jag tror att jag har pollenallergi med snuva och nästäppa, har testat en hel del receptfria läkemedel men inget verkar hjälpa. Behöver jag starkare medicin eller kan mina besvär bero på annat än pollenallergi?

Läkarens svar:
--------------

### Möjliga orsaker

[Pollenallergi](https://www.kry.se/fakta/pollenallergi/ "pollenallergi") eller hösnuva är en vanlig orsak till vattnig snuva, nästäppa och rinnande ögon. Du kan också uppleva att det kliar i ögonen och halsen, att du får nysningar, [huvudvärk](https://www.kry.se/fakta/huvudvark/ "huvudvark") och känner dig [trött](https://www.kry.se/fakta/trotthet/ "trott") och hängig. Besvären återkommer oftast samma tid varje år och kan hålla i sig under längre perioder. Saker du själv kan göra för att minska dina besvär är till exempel:

*   byta kläder efter att du har varit ute
*   duscha innan läggning
*   undvika att vädra hemma under dagtid.

Du kan också köpa receptfri medicin mot allergi i form av tabletter, ögondroppar och nässpray från apoteket - bäst effekt får du vid kombination av dessa. Om symptomen kvarstår trots behandlingen bör du söka vård för att få hjälp med annat receptbelagt läkemedel. Vid svårare besvär kan det ibland behövas vaccin mot pollen.

Det finns även receptfri pollenmedicin till barn såsom nässpray och ögondroppar. Andra läkemedel måste däremot skrivas på recept.

Andra tänkbara förklaringar
---------------------------

[Förkylning](https://www.kry.se/fakta/forkylning/ "forkylning") är en mycket vanlig orsak till snuva, nästäppa och nysningar. Andra symptom kan vara hosta och feber. Det är vanligast under vinterhalvåret och går över av sig själv utan behandling inom 1-2 veckor. Ibland kan en förkylning övergå till en [bihåleinflammation](https://www.kry.se/fakta/bihaleinflammation/ "bihaleinflammation"), du kan uppleva tjockare snuva, nästäppa och tryck i ansiktet. Det går över oftast inom tio dagar men ibland kan du ha ihållande besvär under längre tid.

Om du har snuva, nysningar och nästäppa under längre tid utan allergi eller förkylning kallas det för vasomotorisk rinit. Det beror på att slemhinnorna i dina luftvägar är mer känsliga för exempelvis kyla, värme, alkohol eller starka lukter. Har du mycket besvär av detta finns det behandling i form av kortisonspray.

Då bör du söka vård
-------------------

Om du inte blir hjälpt av receptfria läkemedel, har andningsbesvär eller långvarig hosta bör du söka vård. Sök vård akut om du får hög feber, har svårt att andas eller om du plötsligt svullnar upp i ansiktet, munnen eller svalget.