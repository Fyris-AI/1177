Fråga: Jag har ont i örat. Det känns svullet och jag hör sämre än vanligt. Kan det vara vaxpropp eller öroninflammation? Eller kan min öronvärk bero på covid? Vad kan jag göra åt det?

Läkarens svar:
--------------

### Möjliga orsaker

De flesta människor drabbas av smärta eller obehag i öronen någon gång i livet. Öronvärk kan ha flera olika anledningar. Ibland kan [vaxpropp](https://www.kry.se/fakta/vaxpropp/ "vaxpropp") leda till att du får ont i örat eller nedsatt hörsel. En fysisk undersökning av örat kan säkerställa orsaken till dina besvär och du kan få propplösande behandling som följs upp i sjukvården.

Det finns en rapport från Folkhälsomyndigheten om individer som har haft ont i örat eller öronen innan de testats positivt för Corona men det är inte fastställt om detta symptom är direkt associerat till covid-19.

### Andra tänkbara förklaringar

Det är vanligt att få ont i örat eller öronen vid [förkylning](https://www.kry.se/fakta/forkylning/ "forkylning"). Det beror på att svullna slemhinnor i näsa och hals kan öka trycket i öronen. Du kan känna att det gör ont bakom örat ned mot halsen till exempel när du sväljer. Detta är helt ofarligt och läker oftast av sig självt inom några dagar till en vecka. Du kan lindra dina symptom med avsvällande nässpray, smärtstillande preparat eller genom att tryckutjämna om du har lockkänsla. Det gör du genom att hålla för näsan, stänga munnen och försöka blåsa ut genom näsborrarna.

[Öroninflammation](https://www.kry.se/fakta/oroninflammation/ "oroninflammation") är vanligast hos barn men kan även drabba dig som vuxen. Vanliga symptom är värk i örat, hörselnedsättning och feber. Oftast kommer det i samband med en övre [luftvägsinfektion](https://www.kry.se/fakta/luftvagsinfektioner/ "luftvagsinfektion") och beror på bakterier i mellanörat. Vid en infektion kan det hända att trumhinnan spricker, du kanske känner ett plötsligt hugg av smärta i örat. Därefter försvinner smärtan och det kan rinna vätska ur det. Behandlingen består ofta av smärtlindrande läkemedel och antibiotika. Du bör kontakta sjukvården för en fysisk undersökning för att kunna ställa diagnos och få lämplig behandling.

Vid hörselgångsinflammation eller extern otit kan du få svullnad i hörselgången, rodnad, lockkänsla och ont i öronen. Det orsakas vanligen av en bakteriell infektion av hörselgången. Extern otit kan ibland uppstå efter frekventa bad. Behandlingen består av rengöring, smärtstillande preparat eller antibiotikabehandling som ordineras efter en läkarundersökning.

Om du upplever hörselnedsättning, irritation och smärta i örat vid beröring eller tryck kan det bero på hörselgångsfurunkel. Det innebär att en hårsäck i hörselgången har blivit infekterad och bildat en böld. Det är oftast ett självläkande tillstånd, bölden kan spricka och tömma sig själv på var. Vid kraftigare besvär kan det behövas antibiotikabehandling.

[Bältros](https://www.kry.se/fakta/baltros/ "baltros") kan ibland drabba nerver i anslutning till öronen. Det kan leda till blåsbildning, ont i ena örat, hörselnedsättning och yrsel. Oftast krävs det behandling med antivirala läkemedel.

Nekrotiserande hörselgångsinflammation är ovanligt men kan vara en allvarlig komplikation till extern otit. Det börjar med öronvärk som övergår till kraftigare smärta, speciellt nattetid. Det är vanligare hos individer med nedsatt immunförsvar. Tillståndet kräver vård av öron-näsa-halsspecialist där behandling med antibiotika under en längre tid kan bli aktuellt.

### Då bör du söka vård

Om du får ihållande smärta i örat som inte blir bättre av egenvård bör du söka vård. Sök vård akut om du får kraftig värk med plötslig hörselnedsättning.