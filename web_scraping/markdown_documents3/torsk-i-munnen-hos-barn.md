Fråga: Min lilla bebis har vita beläggningar på tungan. Är detta torsk eller svamp i munnen? Hur ser torsk i munnen ut? Hur behandlar man torsk i munnen och vad kan jag göra själv?

Läkarens svar:
--------------

Torsk i munnen är samma sak som [svampinfektion](https://www.kry.se/fakta/svampinfektion/ "svampinfektion"). Svampen kallas för Candida och är en del av svampfloran som finns naturligt i munnen hos både barn och vuxna. Ibland kan svampen föröka sig när miljön i munhålan förändras och då orsaka svampinfektion. Det är vanligast hos barn under 1 år och kan exempelvis bero på att ditt barn kräks eller fått behandling med antibiotika.

Tecken på torsk i munnen hos din bebis kan vara vita beläggningar på tungan och på insidan av läppar och kinder. Ibland kan barnet få svårt att äta. Vissa baddar med Vichyvatten, som innehåller bikarbonat, på barnets tunga för att behandla torsk. Det finns inga vetenskapliga bevis för att detta hjälper men är en vanlig huskur.

Om du ammar ditt barn kan även du drabbas av svampinfektion. Var därför noga med att rengöra och torka dina bröst och bröstvårtor både före och efter [amning](https://www.kry.se/fakta/amning/ "amning"). Tänk också på att rengöra till exempel nappar och leksaker genom att koka dessa dagligen för att undvika smittspridning.

Oftast är symptomen övergående inom några få veckor. Om ditt barn har långvariga eller kraftiga besvär med svamp i munnen kan det krävas behandling. Du kan använda ett receptbelagt läkemedel som penslas i barnets mun. Om du vid amning får symptom på svampinfektion i brösten kan både du och ditt barn behöva medicin.

![Image 1: Torsk i mun på barn](https://images.ctfassets.net/h8qzhh7m9m8u/38gexAYqg2MHJgmRYP6P5t/427b1f7e84413b39cbd70bae95826ce3/torsk-i-mun-pa-barn.jpg)_Bild på spädbarn med torsk i mun_

### Då bör du söka vård

Om ditt barn har besvär som inte går över eller om du har symptom på svampinfektion i brösten bör du söka vård.