Fråga: Min 6 månaders bebis har blåsor på rumpan, kan detta vara blöjeksem? Räcker det med att rengöra och lufta eller behöver vi medicin?

Läkarens svar:
--------------

### Möjliga orsaker

Blöjeksem, eller blöjdermatit, är ett vanligt tillstånd hos blöjbarn men kan också förekomma hos vuxna och äldre som behöver använda blöjor på grund av inkontinens. De blöjor som finns på marknaden idag är bra på att absorbera fukt men det kan ändå vara svårt att undvika hudirritation ibland.

Vid blöjeksem kan ditt barn få:

*   torra och röda utslag i underlivet, på rumpan och runt ändtarmen
*   uppluckrad och sårig hud
*   vätskande blåsor
*   kliande, svidande eller ömmande blöjutslag.

Det viktigaste du kan göra när ditt barn har drabbats av blöjdermatit är att lufta stjärten och hålla det torrt. Försök att hålla huden blöjfri så mycket det går. Byt annars blöjor ofta för att minska kontakt med urin och avföring och använd gärna en större blöjstorlek. När du tvättar kan du använda en mild oparfymerad tvättkräm med ljummet vatten och låta huden torka ordentligt. Det är också bra att smörja med en fet kräm till exempel zinksalva.

Ibland kan blöjeksem ge kraftigare besvär. Du kan då behöva behandla med till exempel kräm innehållande hydrokortison. Andra gånger kan det orsaka svamp eller bakteriell infektion. Rådgör gärna med sjukvården för lämplig behandling.

### Andra tänkbara förklaringar

Svamp i underlivet eller på rumpan kan ge kraftig rodnad, glansig hud och makulopapulösa utslag hos ditt barn. Ett tydligt tecken till detta är oftast att även hudvecken är påverkade.

[Mjälleksem](https://www.kry.se/fakta/mjalleksem/ "mjalleksem") kan orsaka rodnad och fjällande utslag framförallt i hudveck, hårbotten samt runt ögonbryn.

Stjärtfluss kan ge rodnad, svullnad och smetiga utslag speciellt runt ändtarmsöppningen och i underlivet hos barn. Det är en bakteriell infektion som kan uppstå i samband med [svinkoppor](https://www.kry.se/fakta/svinkoppor/ "svinkoppor") eller [halsfluss](https://www.kry.se/fakta/halsfluss/ "halsfluss").

### Då bör du söka vård

Om ditt barn har ihållande och besvärande utslag som inte blir bättre av egen behandling bör du söka vård.