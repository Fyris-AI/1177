Fråga: Jag har ont i armar och ben, mest på natten. Kan man ha värk i själva skelettet? Det gör framför allt ont i ena benet och jag oroar mig för cancer.

Läkarens svar:
--------------

### Möjliga orsaker

Om du har värk i skelett och leder kan det bero på flera saker. Det kan vara svårt att avgöra varifrån värken kommer. Ofta handlar det om överansträngning eller att du exempelvis arbetat eller sovit i en oergonomisk position.

Det är vanligt att få värk i armar och ben i alla åldrar, både på natten och dagen. Det kan bero på inflammationer i senfästen och muskler. [Växtvärk](https://www.kry.se/fakta/vaxtvark/ "vaxtvark") är ett verkligt problem för många barn, men går över efterhand. Som vuxen kan värk i benen och ibland armarna kännas lite liknande – som “myrkrypningar” på natten eller diffus värk. I vissa fall rör det sig om brist på vitaminer och mineraler.

### Andra tänkbara förklaringar

Frakturer eller muskel- och ledbandsskador kan orsaka smärta. Ledvärk är ofta ett av flera symptom vid [reumatiska sjukdomar](https://www.kry.se/fakta/reumatism/ "reumatiska-sjukdomar"). Åldersrelaterade förändringar i skelettet orsakar ibland smärtor vid [artros](https://www.kry.se/fakta/artros/ "artros"). Hormonbrist kan också förklara besvären, bland annat under [klimakteriet](https://www.kry.se/fakta/klimakteriet/ "klimakteriet").

I mer ovanliga fall kan det handla om en inflammation i skelettet eller problem med blodcirkulationen, exempelvis vid blodpropp. Skelettsmärta kan ibland förekomma i samband med spridda cancersjukdomar, som ofta redan är under behandling.

### Då bör du söka vård

Om du inte ser någon tydlig orsak till värken bör du kontakta sjukvården – särskilt om du tidigare behandlats för cancer. Får du akuta smärtor ska du vända dig till en akutmottagning.