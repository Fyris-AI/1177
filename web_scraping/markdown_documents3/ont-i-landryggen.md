Fråga: Jag har ont långt nere i ryggen vilket jag tror är ländryggen. Ibland drar smärtan även ner mot benet. Vad kan jag göra?

Läkarens svar:
--------------

### Möjliga orsaker

Ryggvärk är ett vanligt problem och kan bero på olika saker. Lumbago är ett samlingsnamn för smärta i ländryggen. Smärtan kan komma gradvis eller plötsligt och förvärras i samband med rörelser. Du kan känna dig stel och få mer ont i ryggen efter sömn eller längre tids stillasittande. Oftast är det ett helt ofarligt tillstånd som är självläkande eller blir bättre av fysisk aktivitet. Det är inte helt säkert vad som orsakar lumbago men det finns ett antal riskfaktorer så som:

*   tidigare ryggproblem
*   svaga ryggmuskler
*   övervikt
*   [depression](https://www.kry.se/fakta/depression-och-nedstamdhet/ "depression")
*   dålig arbetsställning, tunga lyft etc.

Får du plötsligt ont i ländryggen med låsning eller kramper i musklerna kan det bero på [ryggskott](https://www.kry.se/fakta/ryggskott "ryggskott") eller så kallad akut lumbago. Smärtan kommer plötsligt, är oftast ensidig och kan upplevas som huggande eller molande. Den kan stråla ut över benen eller skinkorna. Du kan drabbas av ryggskott efter ett tungt lyft eller en ovanlig vridning av ryggen.

Om ischiasnerven blir påverkad kan smärtan stråla ut över lår och ben ända ut mot tårna. Detta kallas lumbago-ischias.

Det är viktigt att du undviker inaktivitet om du har drabbats av lumbago. Den bästa behandlingen är rörelseträning samt att stärka upp ryggens muskler. Ibland kan det behövas smärtstillande preparat framförallt för att kunna hålla sig aktiv.

### Andra tänkbara förklaringar

Diskbråck kan orsaka en gradvis ökande värk i ländryggen. Efter några dagar kan du uppleva att smärtan strålar ut över ena benet och förvärras till exempel när du sitter, hostar eller går på toaletten. Diskbråck behandlas bäst med sjukgymnastik men det kan även behövas smärtstillande läkemedel. Ibland kan diskbråck påverka nerverna och leda till domningar i benen eller svårigheter att kissa. Då bör du kontakta sjukvården.

Om du är gravid är det också vanligt med ryggsmärtor. Det kan bero på många olika saker, till exempel ökad vikt och sämre kroppshållning. Hormonella förändringar gör att lederna i bäckenet blir rörligare för att göra plats för barnet. Detta kallas för foglossning och kan leda till att du får ont i ländryggen, höfterna och benen.

Ibland kan smärta i ländryggen tillsammans med domningar, rörelsehinder, allmän sjukdomskänsla eller feber bero på allvarligare sjukdom.

### Då bör du söka vård

Vid smärta i ländryggen som inte blir bättre av fysisk aktivitet eller smärtstillande läkemedel bör du söka vård. Du bör också söka vård om du får domningar och känselbortfall i benen. Sök vård akut om du har ont i ländryggen tillsammans med svårigheter att kissa, feber eller sjukdomskänsla.

### Så kan Kry hjälpa till

Du kan vända dig till oss på Kry för att få råd och hjälp av en fysioterapeut. Vi gör en individuell bedömning baserat på dina symptom och den information som framkommer under vårdmötet. Du kan därefter bli ordinerad behandling alternativt bli hänvisad till vidare vård. I vissa fall krävs en fysisk undersökning på någon av våra vårdcentraler.

Tänk på att ditt barn behöver närvara under vårdmötet. För att kunna boka ett barnmöte måste du vara vårdnadshavare till barnet.